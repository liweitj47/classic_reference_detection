《儀禮》
士冠禮

士冠禮。筮於庿門。主人玄冠，朝服，緇帶，素韠，即位於門東，西面。有司如主人服，即位於西方，東面，北上。筮與席、所卦者，具饌於西塾。布席於門中，闑西閾外，西面。筮人執筴，抽上韇，兼執之，進受命於主人。宰自右少退，賛命。筮人許諾，右還，即席坐，西面。卦者在左。卒筮，書卦，執以示主人。主人受眡，反之。筮人還，東面，旅占，卒，進，告吉。若不吉，則筮遠日，如初儀。徹筮席。宗人告事畢。

主人戒賔。賔禮辭，許。主人再拜，賔荅拜。主人退，賔拜送。

前期三日，筮賔，如求日之儀。

乃宿賔。賔如主人服，出門左，西面再拜。主人東面荅拜，乃宿賔。賔許，主人再拜，賔荅拜。主人退，賔拜送。宿賛冠者一人，亦如之。

厥明夕，為期於庿門之外。主人立於門東，兄弟在其南，少退，西面，北上。有司皆如宿服，立於西方，東面，北上，擯者請期，宰告曰：「質明行事。」告兄弟及有司。告事畢。擯者告期於賔之家。

夙興，設洗，直於東榮，南北以堂深，水在洗東。陳服於房中西墉下，東領，北上。爵弁服，纁裳，純衣，緇帶，韎韐。皮弁服：素積，緇帶，素韠。玄端，玄裳，黃裳、雜裳可也，緇帶，爵韠。緇布冠，缺項，青組纓，屬於缺；緇纚，廣終幅，長六尺。皮弁笄，爵弁笄，緇組紘，纁邊，同篋。櫛實於簞。蒲筵二，在南。側尊一甒醴，在服北。有篚實勺、觶、角柶。脯醢，南上。爵弁、皮弁、緇布冠各一匴，執以待於西坫南，南面，東上。賔升則東面。

主人玄端爵韠，立於阼階下，直東序，西面。兄弟畢袗玄，立於洗東，西面，北上。擯者玄端，負東塾。將冠者採衣，紒，在房中，南面。賔如主人服，賛者玄端從之，立於外門之外。

擯者告。主人迎，出門左，西面，再拜。賔荅拜。主人揖賛者，與賔揖，先入。每曲揖。至於庿門，揖入。三揖，至於階，三讓。主人升，立於序端，西面。賔西序，東面。賛者盥於洗西，升，立於房中，西面，南上。

主人之賛者筵於東序，少北，西面。將冠者出房，南面。賛者奠纚、笄、櫛於筵南端。賔揖將冠者，將冠者即筵坐。賛者坐，櫛，設纚。賔降，主人降。賔辭，主人對。賔盥，卒，壹揖，壹讓，升。主人升，復初位。賔筵前坐，正纚，興，降西階一等。執冠者升一等，東面授賔。賔右手執項，左手執前，進容，乃祝，坐如初，乃冠，興，復位。賛者卒。冠者興，賔揖之。適房，服玄端爵韠，出房，南面。

賔揖之，即筵坐。櫛，設笄。賔盥、正纚如初，降二等，受皮弁，右執項，左執前，進、祝、加之如初，復位。賛者卒紘。興，賔揖之。適房，服素積素韠，容，出房，南面。

賔降三等，受爵弁，加之，服纁裳韎韐，其他如加皮弁之儀。

徹皮弁、冠、櫛、筵入於房。筵於戶西，南面。賛者洗於房中，側酌醴；加柶，覆之，面葉。賔揖，冠者就筵，筵西，南面。賔授醴於戶東，加柶，面枋，筵前北面。冠者筵西拜受觶，賔東面荅拜。薦脯醢。冠者即筵坐，左執觶，右祭脯醢，以柶祭醴三，興；筵末坐，啐醴，建柶，興；降筵，坐奠觶，拜；執觶興。賔荅拜。

冠者奠觶於薦東，降筵；北面坐取脯；降自西階，適東壁，北面見於母。母拜受，子拜送，母又拜。

賔降，直西序，東面。主人降，復初位。冠者立於西階東，南面。賔字之，冠者對。

賔出主人送於庿門外。請醴賔，賔禮辭，許。賔就次。冠者見於兄弟，兄弟再拜，冠者荅拜。見賛者，西面拜，亦如之。入見姑、𡛷，如見母。

乃易服，服玄冠、玄端、爵韠，奠摯見於君。遂以摯見於鄉大夫、鄉先生。

乃醴賔，以壹獻之禮。主人酬賔，束帛、儷皮。賛者皆與。賛冠者為介。

賔出，主人送於外門外，再拜；歸賔俎。

若不醴，則醮用酒。尊於房戶之閒，兩甒，有禁，玄酒在西，加勺，南枋。洗，有篚在西，南順。始加，醮用脯醢；賔降，取爵於篚，辭降如初；卒洗，升酌。冠者拜受，賔荅拜如初。冠者升筵，坐；左執爵，右祭脯醢，祭酒，興；筵末坐，啐酒；降筵，拜。賔荅拜。冠者奠爵於薦東，立於筵西。徹薦、爵，筵尊不徹。加皮弁，如初儀；再醮，攝酒，其他皆如初。加爵弁，如初儀；三醮，有乾肉折俎，嚌之，其他如初。北面取脯，見於母。若殺，則特豚，載合升，離肺實於鼎，設扃鼏。始醮，如初。再醮，兩豆，葵菹、蠃醢；兩籩，慄、脯。三醮，攝酒如再醮，加俎，嚌之，皆如初，嚌肺。卒醮，取籩脯以降，如初。

若孤子，則父兄戒、宿。冠之日，主人紒而迎賔，拜，揖，讓，立於序端，皆如冠主；禮於阼。凡拜，北面於阼階上，賔亦北面於西階上荅拜。若殺，則舉鼎陳於門外，直東塾，北面。

若庶子，則冠於房外，南面，遂醮焉。

冠者母不在，則使人受脯於西階下。

戒賔，曰：「某有子某。將加布於其首，願吾子之教之也。」賔對曰：「某不敏，恐不能共事，以病吾子，敢辭。」主人曰：「某猶願吾子之終教之也！」賔對曰：「吾子重有命，某敢不從？」宿，曰：「某將加布於某之首，吾子將蒞之，敢宿。」賔對曰：「某敢不夙興？」

始加，祝曰：「令月吉日，始加元服。棄爾幼志，順爾成德。壽考惟祺，介爾景福。」再加，曰：「吉月令辰，乃申爾服。敬爾威儀，淑慎爾德。眉壽萬年，永受胡福。」三加，曰：「以歲之正，以月之令，咸加爾服。兄弟具在，以成厥德。黃耇無疆，受天之慶。」

醴辭曰：「甘醴惟厚，嘉薦令芳。拜受祭之，以定爾祥。承天之休，壽考不忘。」

醮辭曰：「旨酒既清，嘉薦亶時。始加元服，兄弟具來。孝友時格，永乃保之。」再醮，曰：「旨酒既湑，嘉薦伊脯。乃申爾服，禮儀有序。祭此嘉爵，承天之祜。」三醮，曰：「旨酒令芳，籩豆有楚。咸加爾服，餚升折俎。承天之慶，受福無疆。」

字辭曰：「禮儀既備，令月吉日，昭告爾字。爰字孔嘉，髦士攸宜。冝之于假，永受保之，曰伯某甫。」仲、叔、季，唯其所當。

屨，夏用葛。玄端黑屨，青絇繶純，純博寸。素積白屨，以魁柎之，緇絇繶純，純博寸。爵弁纁屨，黑絇繶純，純博寸。冬，皮屨可也。不屨繐屨。

記。冠義：始冠，緇布之冠也。大古冠布，齊則緇之。其緌也，孔子曰：「吾未之聞也，冠而敝之可也。」適子冠於阼，以著代也。醮於客位，加有成也。三加彌尊，論其志也。冠而字之，敬其名也。委貌，周道也。章甫，殷道也。毌追，夏后氏之道也。周弁。殷冔。夏收。三王共皮弁素積。無大夫冠禮，而有其昬禮。古者五十而後爵，何大夫冠禮之有？公侯之有冠禮也，夏之末造也。天子之元子，猶士也，天下無生而貴者也。繼世以立諸侯，象賢也。以官爵人，德之殺也。死而謚，今也。古者生無爵，死無謚。

士昬禮

昬禮。下達。納採，用鴈。主人筵於戶西，西上，右幾。使者玄端至。擯者出請事，入告。主人如賔服，迎於門外，再拜，賔不荅拜。揖入。至於廟門，揖入；三揖，至於階，三讓。主人以賔升，西面。賔升西階。當阿，東面致命。主人阼階上北面再拜；授於楹閒，南面。賔降，出。主人降，授老鴈。擯者出請。賔執鴈，請問名，主人許。賔入，授，如初禮。擯者出請，賔告事畢。入告，出請醴賔。賔禮辭，許。主人徹幾，改筵，東上。側尊甒醴於房中。主人迎賔於庿門外，揖讓如初，升。主人北面，再拜，賔西階上北面荅拜。主人拂幾授校，拜送。賔以幾闢，北面設於坐，左之，西階上荅拜。賛者酌醴，加角柶，面葉，出於房。主人受醴，面枋，筵前西北面。賔拜受醴，復位。主人阼階上拜送。賛者薦脯醢。賔即筵坐，左執觶，祭脯醢，以柶祭醴三，西階上北面坐，啐醴，建柶，興，坐奠觶，遂拜。主人荅拜。賔即筵，奠於薦左，降筵，北面坐取脯；主人辭。賔降，授人脯，出。主人送於門外，再拜。

納吉用鴈，如納採禮。

納徵：玄纁束帛，儷皮。如納吉禮。

請期，用鴈。主人辭。賔許，告期，如納徵禮。

期，初昬，陳三鼎於寢門外東方，北面，北上。其實特豚，合升，去蹄。舉肺脊二、祭肺二、魚十有四、臘一肫。髀不升。皆飪。設扃鼏。設洗於阼階東南。饌於房中：醯醬二豆，菹醢四豆，兼巾之：黍稷四敦，皆蓋。大羹湆在爨。尊於室中北墉下，有禁，玄酒在西，綌冪，加勺，皆南枋。尊於房戶之東，無玄酒，篚在南，實四爵合𢀿。

主人爵弁，纁裳緇袘。從者畢玄端。乘墨車，從車二乘，執燭前馬。婦車亦如之，有裧。至於門外。主人筵於戶西，西上，右幾。女次，純衣纁袡，立於房中，南面。姆纚笄宵衣，在其右。女從者畢袗玄，纚笄，被纚黼，在其後。主人玄端迎於門外，西面再拜，賔東面荅拜。主人揖入，賔執鴈從。至於庿門，揖入。三揖，至於階，三讓。主人升，西面。賔升，北面，奠鴈，再拜稽首，降，出。婦從，降自西階。主人不降送。壻御婦車，授綏，姆辭不受。婦乘以幾，姆加景，乃驅。御者代。壻乘其車先，俟於門外。

婦至，主人揖婦以入。乃寢門，揖入，升自西階，媵布席於奧。夫入於室，即席，婦尊西，南面。媵御沃盥交。賛者徹尊冪。舉者盥，出，除冪，舉鼎入，陳於阼階南，西面，北上。匕俎從設，北面載，執而俟。匕者逆退，復位於門東，北面，西上。賛者設醬於席前，菹醢在其北。俎入，設於豆東。魚次。臘特於俎北。賛設黍於醬東，稷在其東。設湆於醬南。設對醬於東，菹醢在其南，北上。設黍於臘北，其西稷。設湆於醬北。御布對席，賛啟會，卻於敦南，對敦於北。賛告具。揖婦，即對筵，皆坐。皆祭，祭薦、黍、稷、肺。賛爾黍，授肺脊，皆食，以湆醬，皆祭舉、食舉也。三飯，卒食。賛洗爵，酌酳主人，主人拜受，賛戶內北面荅拜。酳婦亦如之。皆祭。賛以肝從，皆振祭。嚌肝，皆實於菹豆。卒爵，皆拜。賛荅拜，受爵，再酳如初，無從，三酳用巹，亦如之。賛洗爵，酌於戶外尊，入戶，西北面奠爵，拜。皆荅拜。坐祭，卒爵，拜。皆荅拜。興。主人出，婦復位。乃徹於房中，如設於用室，尊否。主人說服於房，媵受；婦說服於室，御受。姆授巾。御衽於奧，媵衽良席在東，皆有枕，北止。主人入，親說婦之纓。燭出。媵餕主人之餘，御餕婦餘，賛酌外尊酳之。媵侍於戶外，呼則聞。

夙興，婦沐浴，纚笄、宵衣以俟見。質明，賛見婦於舅姑。席於阼，舅即席。席於房外，南面，姑即席。婦執笲棗、慄，自門入，升自西階，進拜，奠於席。舅坐撫之，興，荅拜。婦還，又拜，降階，受笲腶脩，升，進，北面拜，奠於席。姑坐舉以興，拜，授人。

賛醴婦。席於戶牖閒，側尊甒醴於房中。婦疑立於席西。賛者酌醴，加柶，面枋，出房，席前北面。婦東面拜受。賛西階上北面拜送。婦又拜。薦脯醢。婦升席，左執觶，右祭脯醢，以柶祭醴三，降席，東面坐，啐醴，建柶，興，拜。賛荅拜。婦又拜，奠於薦東，北面坐取脯；降，出，授人於門外。

舅姑入於室，婦盥饋。特豚，合升，側載，無魚臘，無稷。並南上。其他如取女禮。婦賛成祭，卒食，一酳，無從。席於北墉下。婦徹，設席前如初，西上。婦餕，舅辭，易醬。婦餕姑之饌，御賛祭豆、黍、肺、舉肺、脊，乃食，卒。姑酳之，婦拜受，姑拜送。坐祭，卒爵，姑受，奠之。婦徹於房中，媵御餕，姑酳之，雖無娣，媵先。於是與始飯之錯。

舅姑共饗婦以一獻之禮。舅洗於南洗，姑洗於北洗，奠酬。舅姑先降自西階，婦降自阼階。歸婦俎於婦氏人。

舅饗送者以一獻之禮，酬以束錦。姑饗婦人送者，酬以束錦。若異邦，則贈丈夫送者以束錦。

若舅姑既沒，則婦入三月，乃奠菜。席於庿奧，東面，右幾。席於北方，南面。祝盥，婦盥於門外。婦執笲菜，祝帥婦以入。祝告，稱婦之姓，曰：「某氏來婦，敢奠嘉菜於皇舅某子。」婦拜扱地，坐奠菜於幾東席上，還，又拜如初。婦降堂，取笲菜，入，祝曰：「某氏來婦，敢告於皇姑某氏。」奠菜於席，如初禮。婦出，祝闔牖戶。老醴婦於房中，南面，如舅姑醴婦之禮。壻饗婦送者丈夫、婦人，如舅姑饗禮。

記士昬禮，凡行事必用昬昕，受諸檷庿，辭無不腆，無辱。摯不用死，皮帛必可制。臘必用鮮，魚用鮒，必殽全。女子許嫁，笄而醴之，稱字。祖庿未毀，教於公宮，三月。若祖庿已毀，則教於宗室。問名。主人受鴈，還，西面對。賔受命乃降。祭醴，始扱壹祭，又扱再祭。賔右取脯，左奉之；乃歸，執以反命。納徵：執皮，攝之，內文；兼執足，左首；隨入，西上；參分庭一，在南。賔致命，釋外足，見文。主人受幣，士受皮者自東出於後，自左受，遂坐攝皮。逆退，適東壁。

父醴女而俟迎者，母南面於房外。女出於母左，父西面戒之，必有正焉。若衣，若笄，母戒諸西階上，不降。婦乘以幾，從者二人坐持幾，相對。婦入寢門，賛者徹尊冪，酌玄酒，三屬於尊，棄餘水於堂下階閒，加勺。笲，緇被纁裏，加於橋。舅荅拜，宰徹笲。

婦席薦饌於房。饗婦，姑薦焉。婦洗在北堂，直室東隅；篚在東，北面盥。婦酢舅，更爵，自薦；不敢辭洗，舅降則闢於房；不敢拜洗。凡婦人相饗，無降。

婦入三月，然後祭行。

庶婦，則使人醮之。婦不饋。

昬辭曰：「吾子有惠，貺室某也。某有先人之禮，使某也請納採。」對曰：「某之子憃愚，又弗能教。吾子命之，某不敢辭。」致命，曰：「敢納採。」

問名，曰：「某既受命，將加諸卜，敢請女為誰氏？」對曰：「吾子有命，且以備數而擇之，某不敢辭。」

醴，曰：「子為事故，至於某之室。某有先人之禮，請醴從者。」對曰：「某既得將事矣，敢辭。」「先人之禮，敢固以請。」「某辭不得命，敢不從也？」

納吉，曰：「吾子有貺命，某加諸卜，占曰『吉』。使某也敢告。」對曰：「某之子不教，唯恐弗堪。子有吉，我與在。某不敢辭。」

納徵，曰：「吾子有嘉命，貺室某也。某有先人之禮，儷皮束帛，使某也請納徵。」致命，曰：「某敢納徵。」對曰：「吾子順先典，貺某重禮，某不敢辭，敢不承命？」

請期，曰：「吾子有賜命，某既申受命矣。惟是三族之不虞，使某也請吉日。」對曰：「某既前受命矣，唯命是聽。」曰：「某命某聽命於吾子。」對曰：「某固唯命是聽。」使者曰：「某使某受命，吾子不許，某敢不告期？」曰某日。對曰：「某敢不敬須？」

凡使者歸，反命，曰：「某既得將事矣，敢以禮告。」主人曰：「聞命矣。」

父醮子，命之，曰：「往迎爾相，承我宗事。勗帥以敬，先妣之嗣。若則有常。」子曰：「諾。唯恐弗堪，不敢忘命。」

賔至擯者請，對曰：「吾子命某，以茲初昬，使某將，請承命。」對曰：「某固敬具以須。」

父送女，命之曰：「戒之敬之，夙夜毌違命！」母施衿結帨，曰：「勉之敬之，夙夜無違宮事！」庶母及門內，施鞶，申之以父母之命，命之曰：「敬恭聽，宗爾父母之言。夙夜無愆，視諸衿鞶！」壻授綏，姆辭曰：「未教，不足與為禮也。」

宗子無父，母命之。親皆沒，己躬命之。支子，則稱其宗。弟，則稱其兄。

若不親迎，則婦入三月，然後壻見，曰：「某以得為外昬姻，請覿。」主人對曰：「某以得為外昬姻之數，某之子未得濯溉於祭祀，是以未敢見。今吾子辱，請吾子之就宮，某將走見。」對曰：「某以非他故，不足以辱命，請終賜見。」對曰：「某得以為昬姻之故，不敢固辭，敢不從！」主人出門左，西面。壻入門，東面，奠摯，再拜，出。擯者以摯出，請受。壻禮辭，許，受摯，入。主人再拜受，壻再拜送，出。見主婦，主婦闔扉，立於其內。壻立於門外，東面。主婦一拜。壻荅再拜，主婦又拜，壻出。主人請醴，及揖讓入。醴以一獻之禮。主婦薦，奠酬，無幣。壻出，主人送，再拜。

士相見禮

士相見之禮。摯，冬用雉，夏用腒。左頭奉之，曰：「某也願見，無由達。某子以命命某見。」主人對曰：「某子命某見，吾子有辱。請吾子之就家也，某將走見。」賔對曰：「某不足以辱命，請終賜見。」主人對曰：「某不敢為儀，固請吾子之就家也，某將走見。」賔對曰：「某不敢為儀，固以請。」主人對曰：「某也固辭，不得命，將走見。聞吾子稱摯，敢辭摯。」賔對曰：「某不以摯，不敢見。」主人對曰：「某不足以習禮，敢固辭。」賔對曰：「某也不依於摯，不敢見，固以請。」主人對曰：「某也固辭，不得命，敢不敬從！」出迎於門外，再拜。賔荅再拜。主人揖，入門右。賔奉摯，入門左。主人再拜受，賔再拜送摯，出。主人請見，賔反見，退。主人送於門外，再拜。

主人復見之，以其摯，曰：「曏者吾子辱，使某見。請還摯於將命者。」主人對曰：「某也既得見矣，敢辭。」賔對曰：「某也非敢求見，請還摯於將命者。」主人對曰：「某也既得見矣，敢固辭。」賔對曰：「某不敢以聞，固以請於將命者。」主人對曰：「某也固辭，不得命，敢不從？」賔奉摯入，主人再拜受。賔再拜送摯，出。主人送於門外，再拜。

士見於大夫，終辭其摯。於其入也，一拜其辱也。賔退，送，再拜。

若甞為臣者，則禮辭其摯，曰：「某也辭，不得命，不敢固辭。」賔入，奠摯，再拜，主人荅壹拜，賔出。使擯者還其摯於門外，曰：「某也使某還摯。」賔對曰：「某也既得見矣，敢辭。」擯者對曰：「某也命某：『某非敢為儀也。』敢以請。」賔對曰：「某也，夫子之賤私，不足以踐禮，敢固辭！」擯者對曰：「某也使某，不敢為儀也，固以請！」賔對曰：「某固辭，不得命，敢不從？」再拜受。

下大夫相見以鴈，飾之以布，維之以索，如執雉。上大夫相見以羔，飾之以布，四維之，結於面；左頭，如麛執之。如士相見之禮。

始見於君執摯，至下，容彌蹙。庶人見於君，不為容，進退走。士大夫則奠摯，再拜稽首；君荅壹拜。若他邦之人，則使擯者還其摯，曰：「寡君使某還摯。」賔對曰：「君不有其外臣，臣不敢辭。」再拜稽首，受。

凡燕見於君，必辯君之南面。若不得，則正方，不疑君。君在堂，升見無方階，辯君所在。

凡言，非對也，妥而後傳言。與君言，言使臣。與大人言，言事君。與老者言，言使弟子。與幼者言，言孝弟於父兄。與衆言，言忠信慈祥。與居官者言，言忠信。凡與大人言，始視面，中視抱，卒視面，毌改。衆皆若是。若父，則遊目，毌上於面，毌下於帶。若不言，立則視足，坐則視膝。

凡侍坐於君子，君子欠伸，問日之早晏，以食具告，改居，則請退可也。夜侍坐，問夜，膳葷，請退可也。

若君賜之食，則君祭先飯，徧甞膳，飲而俟，君命之食，然後食。若有將食者，則俟君之食，然後食。若君賜之爵，則下席，再拜稽首，受爵，升席祭，卒爵而俟，君卒爵，然後授虛爵。退，坐取屨，隱闢而後屨。君為之興，則曰：「君無為興，臣不敢辭。」君若降送之。則不敢顧辭，遂出。大夫則辭，退下，比及門三辭。

若先生異爵者請見之，則辭。辭不得命，則曰：「某無以見，辭不得命，將走見。」先見之。

非以君命使，則不稱寡。大夫士，則曰寡君之老。凡執幣者，不趨，容彌蹙以為儀。執玉者，則唯舒武，舉前曳踵。凡自稱於君，士大夫則曰下臣。宅者在邦，則曰市井之臣；在野，則曰草茅之臣，庶人則曰剌草之臣。他國之人則曰外臣。

鄉飲酒禮

鄉飲酒之禮。主人就先生而謀賔、介。主人戒賔，賔拜辱；主人荅拜，乃請賔。賔禮辭，許。主人再拜，賔荅拜。主人退，賔拜辱。介亦如之。

乃席賔、主人、介、衆賔之席，皆不屬焉。尊兩壺於房戶閒，斯禁，有玄酒，在西。設篚於禁南，東肆，加二勺於兩壺。設洗於阼階東南，南北以堂深，東西當東榮。水在洗東，篚在洗西，南肆。

羹定，主人速賔，賔拜辱，主人荅拜。還，賔拜辱。介亦如之。賔及衆賔皆從之。主人一相迎於門外，再拜賔，賔荅拜；拜介，介荅拜；揖衆賔。主人揖，先入。賔厭介，入門左；介厭衆賔，入；衆賔皆入門左；北上。主人與賔三揖，至於階，三讓。主人升，賔升。主人阼階上當楣北面再拜。賔西階上當楣北面荅拜。

主人坐取爵於篚，降洗。賔降。主人坐奠爵於階前，辭。賔對。主人坐取爵，興，適洗，南面坐，奠爵於篚下，盥洗，賔進東，北面辭洗。主人坐奠爵於篚，興對。賔復位，當西序，東面。主人坐取爵，沃洗者西北面。卒洗，主人壹揖，壹讓。升。賔拜洗。主人坐奠爵，遂拜。降盥。賔降，主人辭；賔對，復位，當西序。卒盥，揖讓升。賔西階上疑立。主人坐取爵，實之賔之席前，西北面獻賔。賔西階上拜，主人少退。賔進受爵，以復位。主人阼階上拜送爵，賔少退。薦脯醢。賔升席，自西方。乃設折俎。主人阼階東疑立。賔坐，左執爵，祭脯醢，奠爵於薦西，興；右手取肺，卻左手執本，坐，弗繚，右絕末以祭，尚左手，嚌之，興；加於俎，坐挩手，遂祭酒，興；席末坐，啐酒，降席，坐奠爵，拜，告旨，執爵興。主人阼階上荅拜。賔西階上北面坐，卒爵，興；坐奠爵，遂拜，執爵興。主人阼階上荅拜。

賔降洗，主人降。賔坐奠爵，興辭，主人對。賔坐取爵，適洗南，北面。主人阼階東，南面辭洗。賔坐奠爵於篚，興對。主人復阼階東，西面。賔東北面盥，坐取爵，卒洗，揖讓如初，升。主人拜洗。賔荅拜，興，降盥，如主人禮。賔實爵主人之席前，東南面酢主人。主人阼階上拜，賔少退。主人進受爵，復位，賔西階上拜送爵。薦脯醢。主人升席自北方。設折俎。祭如賔禮，不告旨。自席前適阼階上，北面坐卒爵，興，坐奠爵，遂拜，執爵興。賔西階上荅拜。主人坐奠爵於序端，阼階上北面再拜崇酒。賔西階上荅拜。

主人坐取觶於篚，降洗。賔降，主人辭降。賔不辭洗，立當西序，東面。卒洗，揖讓升。賔西階上疑立。主人實觶酬賔，阼階上北面坐奠觶，遂拜，執觶興。賔西階上荅拜。坐祭，遂飲，卒觶，興；坐奠觶，遂拜，執觶興。賔西階上荅拜。主人降洗；賔降辭，如獻禮，升，不拜洗。賔西階上立；主人實觶賔之席前，北面；賔西階上拜；主人少退，卒拜進，坐奠觶於薦西；賔辭，坐取觶，復位；主人阼階上拜送；賔北面坐奠觶於薦東，復位。

主人揖，降。賔降立於階西，當序，東面。主人以介揖讓升，拜如賔禮。主人坐取爵於東序端，降洗；介降，主人辭降；介辭洗，如賔禮，升，不拜洗。介西階上立。主人實爵介之席前，西南面獻介。介西階上北面拜，主人少退；介進，北面受爵，復位。主人介右北面拜送爵，介少退。主人立於西階東。薦脯醢。介升席自北方，設折俎。祭如賔禮，不嚌肺，不啐酒，不告旨，自南方降席，北面坐卒爵，興，坐奠爵，遂拜，執爵興。主人介右荅拜。

介降洗，主人復阼階，降辭如初。卒洗，主人盥。介揖讓升，授主人爵於兩楹之閒。介西階上立。主人實爵，酢於西階上，介右坐奠爵，遂拜，執爵興。介荅拜。主人坐祭，遂飲，卒爵，興；坐奠爵，遂拜，執爵興。介荅拜。主人坐奠爵於西楹南，介右再拜崇酒；介荅拜。

主人復阼階，揖降，介降立於賔南。主人西南面三拜衆賔，衆賔皆荅壹拜。主人揖升，坐取爵於西楹下；降洗，升實爵，於西階上獻衆賔。衆賔之長升拜受者三人，主人拜送。坐祭，立飲，不拜既爵；授主人爵，降復位。衆賔獻，則不拜受爵，坐祭，立飲。每一人獻，則薦諸其席。衆賔辯有脯醢。主人以爵降，奠於篚。

揖讓升，賔厭介升，介厭衆賔升，衆賔序升，即席。一人洗，升，舉觶於賔。實觶，西階上坐奠觶，遂拜，執觶興，賔席末荅拜；坐祭，遂飲，卒觶，興，坐奠觶，遂拜，執觶興，賔荅拜。降洗，升，實觶，立於西階上賔拜；進坐奠觶於薦西，賔辭，坐受以興。舉觶者西階上拜送，賔坐奠觶於其所。舉觶者降。

設席於堂廉，東上。工四人，二瑟，瑟先。相者二人，皆左何瑟，後首，挎越，內弦，右手相。樂正先升，立於西階東。工入，升自西階。北面坐。相者東面坐，遂授瑟，乃降。工歌《鹿鳴》、《四牡》、《皇皇者華》。卒歌，主人獻工。工左瑟，一人拜，不興，受爵。主人阼階上拜送爵。薦脯醢。使人相祭。工飲，不拜既爵，授主人爵。衆工則不拜，受爵，祭，飲辯有脯醢，不祭。大師則為之洗。賔、介降，主人辭降。工不辭洗。

笙入堂下，磬南，北面立，樂《南陔》、《白華》、《華黍》。主人獻之於西階上。一人拜，盡階，不升堂，受爵，主人拜送爵。階前坐祭，立飲，不拜既爵，升授主人爵。衆笙則不拜，受爵，坐祭，立飲；辯有脯醢，不祭。

乃閒歌《魚麗》，笙《由庚》；歌《南有嘉魚》，笙《崇丘》；歌《南山有臺》，笙《由儀》。

乃合樂：周南·《關雎》、《葛覃》、《捲耳》，召南·《鵲巢》、《採蘩》、《採蘋》。工告於樂正曰：「正歌備。」樂正告於賔，乃降。

主人降席自南方，側降；作相為司正。司正禮辭，許諾。主人拜，司正荅拜。主人升，復席。司正洗觶，升自西階，阼階上北面受命於主人。主人曰：「請安於賔。」司正告於賔，賔禮辭，許。司正告於主人。主人阼階上再拜，賔西階上荅拜。司正立於楹閒以相拜，皆揖，復席。

司正實觶，降自西階，階閒北面坐奠觶；退共，少立；坐取觶，不祭，遂飲，卒觶興，坐奠觶，遂拜；執觶興，盥洗；北面坐奠觶於其所，退立於觶南。

賔北面坐取俎西之觶，阼階上北面酬主人。主人降席，立於賔東。賔坐奠觶，遂拜，執觶興，主人荅拜。不祭，立飲，不拜，卒觶，不洗，實觶，東南面授主人。主人阼階上拜，賔少退。主人受觶，賔拜送於主人之西。賔揖，復席。

主人西階上酬介。介降席自南方，立於主人之西，如賔酬主人之禮。主人揖，復席。

司正升相旅，曰：「某子受酬。」受酬者降席。司正退立於序端，東面。受酬者自介右，衆受酬者受自左，拜、興、飲，皆如賔酬主人之禮。辯，卒受者以觶降，坐奠於篚。司正降，復位。

使二人舉觶於賔、介，洗，升，實觶於西階上，皆坐奠觶，遂拜，執觶興。賔、介席末荅拜。皆坐祭，遂飲，卒觶興，坐奠觶，遂拜，執觶興，賔、介席末荅拜。逆降，洗，升，實觶，皆立於西階上。賔、介皆拜。皆進，薦西奠之，賔辭，坐取觶以興。介則薦南奠之，介坐受以興。退，皆拜送，降。賔、介奠於其所。

司正升自西階，受命於主人。主人曰：「請坐於賔。」賔辭以俎。主人請徹俎，賔許。司正降階前，命弟子俟徹俎。司正升，立於序端。賔降席，北面。主人降席，阼階上北面。介降席，西階上北面。遵者降席，席東南面。賔取俎，還授司正；司正以降，賔從之。主人取俎，還授弟子；弟子以降自西階，主人降自阼階。介取俎，還授弟子；弟子以降，介從之。若有諸公、大夫，則使人受俎，如賔禮。衆賔皆降。

說屨，揖讓如初，升，坐。乃羞。無筭爵。無筭樂。

賔出，奏《陔》。主人送於門外，再拜。

賔若有遵者：諸公、大夫，則既一人，舉觶，乃入。席於賔東，公三重，大夫再重。公如大夫，入，主人降，賔、介降，衆賔皆降，復初位。主人迎，揖讓升。公升如賔禮，辭一席，使一人去之。大夫則如介禮，有諸公，則辭加席，委於席端，主人不徹；無諸公，則大夫辭加席，主人對，不去加席。

明日，賔服鄉服以拜賜，主人如賔服以拜辱。主人釋服，乃息司正。無介，不殺，薦脯醢，羞唯所有。徵唯所欲，以告於先生、君子可也。賔、介不與。鄉樂唯欲。

記。鄉，朝服而謀賔、介，皆使能，不宿戒。蒲筵，緇布純。尊綌冪，賔至徹之。其牲，狗也。亨於堂東北。獻用爵，其他用觶。薦脯，五挺，橫祭於其上，出自左房。俎由東壁，自西階升。賔俎，脊、脅、肩、肺。主人俎，脊、脅、臂、肺。介俎，脊、脅、肫、胳、肺。肺皆離。皆右體，進腠。以爵拜者不徒作。坐卒爵者拜既爵，立卒爵者不拜既爵。凡奠者於左，將舉於右。衆賔之長，一人辭洗，如賔禮。立者東面北上；若有北面者，則東上。樂正與立者，皆薦以齒。凡舉爵，三作而不徒爵。樂作，大夫不入。獻工與笙，取爵於上篚；既獻，奠於下篚。其笙，則獻諸西階上；磬，階閒縮霤，北面鼓之。主人、介，凡升席自北方，降自南方。司正，既舉觶而薦諸其位。凡旅，不洗。不洗者，不祭。既旅，士不入。徹俎：賔、介，遵者之俎，受者以降，遂出授從者；主人之俎，以東。樂正命奏《陔》，賔出，至於階，《陔》作。若有諸公，則大夫於主人之北，西面。主人之賛者，西面北上，不與，無筭爵，然後與。

鄉射禮

鄉射之禮。主人戒賔，賔出迎，再拜。主人荅再拜，乃請。賔禮辭，許。主人再拜，賔荅再拜。主人退；賔送，再拜。無介。

乃席賔，南面，東上。衆賔之席，繼而西。席主人於阼階上，西面。尊於賔席之東，兩壺，斯禁，左玄酒，皆加勺。篚在其南，東肆。設洗於阼階東南，南北以堂深，東西當東榮。水在洗東，篚在洗西，南肆。縣於洗東北，西面。乃張侯，下綱不及地武。不繫左下綱，中掩束之。乏參侯道，居侯黨之一，西五步。

羹定。主人朝服，乃速賔；賔朝服出迎，再拜；主人荅再拜，退；賔送，再拜。賔及衆賔遂從之。

及門，主人一相出迎於門外，再拜；賔荅再拜。揖衆賔。主人以賔揖，先入。賔厭衆賔，衆賔皆入門左，東面北上。賔少進，主人以賔三揖，皆行。及階，三讓，主人升一等，賔升。主人阼階上當楣北面再拜，賔西階上當楣北面荅再拜。

主人坐取爵於上篚，以降。賔降。主人阼階前西面坐奠爵，興辭降。賔對。主人坐取爵，興，適洗，南面坐奠爵於篚下，盥洗。賔進，東北面辭洗。主人坐奠爵於篚，興對，賔反位。主人卒洗，壹揖，壹讓，以賔升。賔西階上北面拜洗。主人阼階上北面奠爵，遂荅拜，乃降。賔降，主人辭降，賔對。主人卒盥，壹揖壹讓升；賔升，西階上疑立。主人坐取爵，實之賔席之前，西北面獻賔。賔西階上北面拜，主人少退。賔進受爵於席前，復位。主人阼階上拜送爵，賔少退。薦脯醢。賔升席，自西方。乃設折俎。主人阼階東疑立。賔坐，左執爵，右祭脯醢，奠爵於薦西，興取肺，坐，絕祭，尚左手，嚌之，興，加於俎，坐挩手，執爵，遂祭酒，興，席末坐啐酒，降席，坐尊爵，拜，告旨，執爵興。主人阼階上荅拜。賔西階上北面坐卒爵，興，坐奠爵，遂拜，執爵興。主人阼階上荅拜。

賔以虛爵降。主人降。賔西階前東面坐奠爵，興，辭降；主人對。賔坐取爵，適洗，北面坐奠爵於篚下，興，盥洗。主人阼階之東，南面辭洗。賔坐奠爵於篚，興對。主人反位。賔卒洗，揖讓如初，升。主人拜洗，賔荅拜，興，降盥，如主人之禮。賔升，實爵主人之席前，東南面酢主人。主人阼階上拜，賔少退。主人進受爵，復位，賔西階上拜送爵。薦脯醢。主人升席自北方。乃設折俎。祭如賔禮，不告旨，自席前適阼階上，北面坐卒爵，興，坐奠爵，遂拜，執爵興。賔西階上北面荅拜。主人坐奠爵於序端，阼階上再拜崇酒，賔西階上荅再拜。

主人坐取觶於篚，以降。賔降，主人奠觶辭降，賔對，東面立。主人坐取觶，洗，賔不辭洗。卒洗，揖讓升。賔西階上疑立。主人實觶，酬之，阼階上北面坐奠觶，遂拜，執觶興。賔西階上北面荅拜。主人坐祭，遂飲，卒觶，興，坐奠觶，遂拜，執觶興。賔西階上北面荅拜。主人降洗。賔降辭，如獻禮，升，不拜洗。賔西階上立。主人實觶賔之席前，北面。賔西階上拜。主人坐奠觶於薦西。賔辭，坐取觶以興，反位。主人阼階上拜送。賔北面坐奠觶於薦東，反位。

主人揖降。賔降，東面立於西階西，當西序。主人西南面三拜衆賔，衆賔皆荅壹拜。主人揖升，坐取爵於序端，降洗；升實爵，西階上獻衆賔。衆賔之長升拜受者三人，主人拜送。坐祭，立飲，不拜；既爵，授主人爵；降復位。衆賔皆不拜，受爵，坐祭，立飲。每一人獻，則薦諸其席。衆賔辯有脯醢。主人以虛爵降，奠於篚。

揖讓升。賔厭衆賔升，衆賔皆升，就席。一人洗，舉觶於賔；升實觶，西階上坐奠觶；拜，執觶興。賔席末荅拜。舉觶者坐祭，遂飲，卒觶，興；坐奠觶，拜，執觶興；賔荅拜。降洗，升實之，西階上北面。賔拜。舉觶者進，坐奠觶於薦西。賔辭，坐取以興，舉觶者西階上拜送。賔反奠於其所。舉觶者降。

大夫若有遵者，則入門左。主人降。賔及衆賔皆降，復初位。主人揖讓，以大夫升，拜至，大夫荅拜。主人以爵降，大夫降。主人辭降。大夫辭洗，如賔禮，席於尊東。升，不拜洗。主人實爵，席前獻於大夫。大夫西階上拜，進受爵，反位。主人大夫之右拜送。大夫辭加席。主人對，不去加席。乃薦脯醢。大夫升席。設折俎。祭如賔禮，不嚌肺，不啐酒，不告旨，西階上卒爵，拜。主人荅拜。大夫降洗，主人復阼階，降辭如初。卒洗。主人盥，揖讓升。大夫授主人爵於兩楹閒，復位。主人實爵，以酢於西階上，坐奠爵，拜，大夫荅拜。坐祭，卒爵，拜，大夫荅拜。主人坐奠爵於西楹南，再拜崇酒，大夫荅拜。主人復阼階，揖降。大夫降，立於賔南。主人揖讓，以賔升，大夫及衆賔皆升，就席。

席工於西階上，少東。樂正先升，北面立於其西。工四人，二瑟，瑟先，相者皆左何瑟，面鼓，執越，內弦。右手相，入，升自西階，北面東上。工坐。相者坐授瑟，乃降。笙入，立於縣中，西面。乃合樂：周南·《關雎》、《葛覃》、《捲耳》，召南·《鵲巢》、《採蘩》、《採蘋》。工不興，告於樂正，曰：「正歌備。」樂正告於賔，乃降。

主人取爵於上篚，獻工。大師則為之洗。賔降，主人辭降。工不辭洗。卒洗，升實爵。工不興，左瑟，一人拜受爵。主人阼階上拜送爵。薦脯醢。使人相祭。工飲，不拜既爵，授主人爵。衆工不拜，受爵，祭飲，辯有脯醢。不祭，不洗。遂獻笙於西階上。笙一人拜於下，盡階，不升堂。受爵，主人拜送爵。階前坐祭，立飲，不拜既爵，升，授主人爵。衆笙不拜，受爵，坐祭，立飲，辯有脯醢，不祭。主人以爵降，尊於篚，反升，就席。

主人降席自南方，側降，作相為司正。司正禮辭，許諾。主人再拜，司正荅拜。主人升就席。司正洗觶，升自西階，由楹內適阼階上，北面受命於主人；西階上北面請安於賔。賔禮辭，許。司正告於主人，遂立於楹閒以相拜。主人阼階上再拜，賔西階上荅再拜，皆揖就席。司正實觶，降自西階，中庭北面坐奠觶，興，退，少立；進，坐取觶，興；反坐，不祭，遂卒觶，興；坐奠觶，拜，執觶興；洗，北面坐奠於其所，興；少退，北面立於觶南。未旅。

三耦俟於堂西，南面東上。司射適堂西，袒決遂，取弓於階西，兼挾乘矢，升自西階。階上北面告於賔，曰：「弓矢既具，有司請射。」賔對曰：「某不能。為二三子。」許諾。司射適阼階上，東北面告於主人，曰：「請射於賔，賔許。」

司射降自西階；階前西面，命弟子納射器。乃納射器，皆在堂西。賔與大夫之弓倚於西序，矢在弓下，北括。衆弓倚於堂西，矢在其上。主人之弓矢，在東序東。

司射不釋弓矢，遂以比三耦於堂西。三耦之南，北面，命上射曰：「某御於子。」命下射曰：「子與某子射。」

司正為司馬，司馬命張侯，弟子說束，遂繫左下綱。司馬又命獲者：「倚旌於侯中。」獲者由西方，坐取旌，倚於侯中，乃退。

樂正適西方，命弟子賛工，遷樂於下。弟子相工，如初入；降自西階，阼階下之東南，堂前三笴，西面北上坐。樂正北面立於其南。

司射猶挾乘矢，以命三耦：「各與其耦讓取弓矢，拾！」三耦皆袒決遂。有司左執弣，右執弦，而授弓，遂授矢。三耦皆執弓，搢三而挾一個。司射先立於所設中之西南，東面。三耦皆進，由司射之西，立於其西南，東面北上而俟。

司射東面立於三耦之北，搢三而挾一個，揖進；當階，北面揖；及階，揖；升堂，揖；豫則鉤楹內，堂則由楹外。當左物，北面揖；及物，揖。左足履物，不方足，還；視侯中，俯正足。不去旌。誘射，將乘矢。執弓不挾，右執弦。南面揖，揖如升射；降，出於其位南；適堂西，改取一個，挾之。遂適階西，取撲，搢之，以反位。

司馬命獲者執旌以負侯，獲者適侯，執旌負侯而俟。司射還，當上耦西面，作上耦射。司射反位。上耦揖進，上射在左，並行；當階，北面揖；及階，揖。上射先升三等，下射從之，中等。上射升堂，少左；下射升，上射揖，並行。皆當其物，北面揖；及物，揖。皆左足履物，還視侯中，合足而俟。司馬適堂西，不決遂，袒執弓，出於司射之南，升自西階；鉤楹，由上射之後，西南面立於物閒；右執簫，南揚弓，命去侯。獲者執旌許諾，聲不絕，以至於乏；坐，東面偃旌，興而俟。司馬出於下射之南，還其後，降自西階；反由司射之南，適堂西，釋弓，襲，反位，立於司射之南。司射進，與司馬交於階前，相左；由堂下西階之東，北面視上射，命曰：「無射獲，無獵獲！」上射揖。司射退，反位。乃射，上射既發，挾弓矢；而後下射射，拾發，以將乘矢。獲者坐而獲，舉旌以宮，偃旌以商；獲而未釋獲。卒射，皆執弓不挾，南面揖，揖如升射。上射降三等，下射少右，從之，中等；並行，上射於左。與升射者相左，交於階前，相揖。由司馬之南，適堂西，釋弓，說決拾，襲而俟於堂西，南面，東上。三耦卒射，亦如之。司射去撲，倚於西階之西，升堂，北面告於賔，曰：「三耦座射。」賔揖。

司射降，搢撲，反位。司馬適堂西，袒執弓，由其位南，進；與司射交於階前，相左；升自西階，鉤楹，自右物之後，立於物閒；西南面，揖弓，命取矢。獲者執旌許諾，聲不絕，以旌負侯而俟。司馬出於左物之南，還其後，降自西階；遂適堂前，北面立於所設楅之南，命弟子設楅，乃設楅於中庭，南當洗，東肆。司馬由司射之南，退，釋弓於堂西，襲，反位。弟子取矢，北面坐委於楅；北括，乃退。司馬襲進，當楅南，北面坐，左右撫矢而乘之。若矢不備，則司馬又袒執弓如初，升命曰：「取矢不索！」弟子自西方應曰：「諾！」乃復求矢，加於楅。

司射倚撲於階西，升，請射於賔，如初。賔許諾。賔、主人、大夫若皆與射，則遂告於賔，適阼階上告於主人，主人與賔為耦；遂告於大夫，大夫雖衆，皆與士為耦。以耦告於大夫，曰：「某御於子。」西階上，北面作衆賔射。司射降，搢撲，由司馬之南適堂西，立，比衆耦。衆賔將與射者皆降，由司馬之南適堂西，繼三耦而立，東上。大夫之耦為上，若有東面者，則北上。賔、主人與大夫皆未降，司射乃比衆耦辯。

遂命三耦拾取矢，司射反位。三耦拾取矢，皆袒決遂，執弓，進立於司馬之西南。司射作上耦取矢，司射反位。上耦揖進；當楅北面揖，及楅揖。上射東面，下射西面。上射揖進，坐，橫弓；卻手自弓下取一個，兼諸弣，順羽，且興；執弦而左還，退反位，東面揖。下射進，坐，橫弓；覆手自弓上取一個，興；其他如上射。既拾取乘矢，揖，皆左還；南面揖，皆少進；當楅南，皆左還，北面，搢三挾一個；揖，皆左還，上射於右；與進者相左，相揖；反位。三耦拾取矢，亦如之。後者遂取誘射之矢，兼乘矢而取之，以授有司於西方，而後反位。

衆賔未拾取矢，皆袒決遂，執弓，搢三挾一個；由堂西進，繼三耦之南而立，東面，北上。大夫之耦為上。

司射作射如初，一耦揖升如初。司馬命去侯，獲者許諾。司馬降，釋弓反位。司射猶挾一個，去撲，與司馬交於階前，升，請釋獲於賔；賔許。降，搢撲，西面立於所設中之東；北面命釋獲者設中，遂視之。釋獲者執鹿中，一人執筭以從之。釋獲者坐設中，南當楅，西當西序，東面；興受筭，坐實八筭於中，橫委其餘於中西，南末；興，共而俟。司射遂進，由堂下，北面命曰：「不貫不釋！」上射揖。司射退反位。釋獲者坐取中之八筭，改實八筭於中，興，執而俟。

乃射，若中，則釋獲者坐而釋獲，每一個釋一筭。上射於右，下射於左，若有餘筭，則反委之。又取中之八筭，改實八筭於中，興，執而俟。三耦卒射。

賔、主人、大夫揖，皆由其階降揖。主人堂東袒決遂，執弓，搢三挾一個。賔於堂西亦如之。皆由其階，階下揖，升堂揖。主人為下射，皆當其物，北面揖，及物揖，乃射；卒，南面揖；皆由其階，階上揖，降階揖。賔序西，主人序東，皆釋弓，說決拾，襲，反位；升，及階揖，升堂揖，皆就席。

大夫袒決遂，執弓，搢三挾一個，由堂西出於司射之西，就其耦。大夫為下射，揖進；耦少退。揖如三耦。及階，耦先升。卒射，揖如升射，耦先降。降階，耦少退。皆釋弓於堂西，襲。耦遂止於堂西，大夫升就席。

衆賔繼射，釋獲皆如初。司射所作，唯上耦。卒射，釋獲者遂以所執餘獲，升自西階，盡階，不升堂。告於賔曰：「左右卒射。」降，反位，坐委餘獲於中西；興，共而俟。

司馬袒決執弓，升命取矢，如初。獲者許諾，以旌負侯，如初。司馬降，釋弓，反位。弟子委矢，如初。大夫之矢，則兼束之以茅，上握焉。司馬乘矢如初。

司射遂適西階西，釋弓，去撲，襲；進由中東，立於中南，北面視筭。釋獲者東面於中西坐，先數右獲。二筭為純，一純以取，實於左手；十純則縮而委之，每委異之；有餘純，則橫於下。一筭為奇，奇則又縮諸純下。興，自前適左，東面；坐，兼斂筭，實於左手；一純以委，十則異之，其餘如右獲。司射復位。釋獲者遂進取賢獲，執以升，自西階，盡階不升堂，告於賔。若右勝，則曰：「右賢於左。」若左勝，則曰：「左賢於右。」以純數告；若有奇者，亦曰奇。若左右鈞，則左右皆執一筭以告，曰：「左右鈞。」降復位，坐，兼斂筭，實八筭於中，委其餘於中西；興，共而俟。

司射適堂西，命弟子設豐。弟子奉豐升，設於西楹之西，乃降。勝者之弟子洗觶，升酌，南面坐奠於豐上；降，袒執弓，反位。司射遂袒執弓，挾一個，搢撲，北面於三耦之南，命三耦及衆賔：「勝者皆袒決遂，執張弓。不勝者皆襲，說決拾，卻左手，右加弛弓於其上，遂以執弣。」司射先反位。三耦及衆射者皆與其耦進立於射位，北上。司射作升飲者，如作射。一耦進，揖如升射，及階，勝者先升，升堂，少右。不勝者進，北面坐取豐上之觶；興，少退，立卒觶；進，坐奠於豐下；興，揖。不勝者先降，與升飲者相左，交於階前，相揖；出於司馬之南，遂適堂西；釋弓，襲而俟。有執爵者。執爵者坐取觶，實之，反奠於豐上。升飲者如初。三耦卒飲。賔、主人、大夫不勝，則不執弓，執爵者取觶，降洗，升實之，以授於席前，受觶，以適西階上，北面立飲；卒觶，授執爵者，反就席。大夫飲，則耦不升。若大夫之耦不勝，則亦執弛弓，特升飲。衆賔繼飲，射爵者辯，乃徹豐與觶。

司馬洗爵，升實之以降，獻獲者於侯。薦脯醢，設折俎，俎與薦皆三祭。獲者負侯，北面拜受爵，司馬西面拜送爵。獲者執爵，使人執其薦與俎從之；適右個，設薦俎。獲者南面坐，左執爵，祭脯醢；執爵興，取肺，坐祭，遂祭酒；興，適左個；中亦如之。左個之西北三步，東面設薦俎，獲者薦右東面立飲，不拜既爵，司馬受爵，奠於篚，復位。獲者執其薦，使人執俎從之，闢設於乏南。獲者負侯而俟。

司射適階西，釋弓矢，去撲，說決拾，襲；適洗，洗爵；升實之，以降，獻釋獲者於其位，少南。薦脯醢，折俎，有祭。釋獲者薦右東面拜受爵，司射北面拜送爵。釋獲者就其薦坐，左執爵，祭脯醢；興，取肺，坐祭，遂祭酒；興，司射之西，北面立飲，不拜既爵。司射受爵，奠於篚。釋獲者少西闢薦，反位。

司射適堂西，袒決遂，取弓於階西，挾一個，搢撲，以反位。司射去撲，倚於階西，升請射於賔，如初。賔許。司射降，搢撲，由司馬之南適堂西，命三耦及衆賔：「皆袒決遂，執弓就位！」司射先反位。三耦及衆賔皆袒決遂，執弓，各以其耦進，反於射位。

司射作拾取矢。三耦拾取矢如初，反位。賔、主人、大夫降揖如初。主人堂東，賔堂西，皆袒決遂，執弓；皆進階前揖，及楅揖，拾取矢如三耦。卒，北面搢三挾一個，揖退。賔堂西，主人堂東，皆釋弓矢，襲；及階揖，升堂揖，就席。大夫袒決遂，執弓，就其耦；揖皆進，如三耦。耦東面，大夫西面。大夫進坐，說矢束，興反位。而後耦揖進坐，兼取乘矢，順羽而興，反位，揖。大夫進坐，亦兼取乘矢，如其耦，北面，搢三挾一個，揖退。耦反位。大夫遂適序西，釋弓矢，襲；升即席。衆賔繼拾取矢，皆如三耦，以反位。

司射猶挾一個以進，作上射如初。一耦揖升如初。司馬升，命去侯，獲者許諾。司馬降，釋弓反位。司射與司馬交於階前，去撲，襲；升，請以樂樂於賔。賔許諾。司射降，搢撲，東面命樂正，曰：「請以樂樂於賔，賔許。」司射遂適階閒，堂下北面命曰：「不鼓不釋！」上射揖。司射退反位。樂正東面命大師，曰：「奏《騶虞》，閒若一。」大師不興，許諾。樂正退反位。

及奏《騶虞》以射。三耦卒射，賔、主人、大夫、衆賔繼射，釋獲如初。卒射，降。釋獲者執餘獲，升告左右卒射，如初。

司馬升，命取矢，獲者許諾。司馬降，釋弓反位。弟子委矢，司馬乘之，皆如初。司射釋弓視筭，如初；釋獲者以賢獲與鈞告，如初。降復位。

司射命設豐，設豐、實觶如初；遂命勝者執張弓，不勝者執弛弓，升飲如初。

司射遂袒決遂，左執弓，右執一個，兼諸弦，面鏃；適堂西，以命拾取矢，如初。司射反位。三耦及賔、主人、大夫、衆賔皆袒決遂，拾取矢，如初；矢不挾，兼諸弦弣以退，不反位，遂授有司於堂西。辯拾取矢，揖，皆升就席。

司射乃適堂西，釋弓，去撲，說決拾，襲，反位。司馬命弟子說侯之左下綱而釋之，命獲者以旌退，命弟子退楅。司射命釋獲者退中與筭，而俟。

司馬反為司正，退，復觶南而立。樂正命弟子賛工即位。弟子相工，如其降也，升自西階，反坐。賔北面坐，取俎西之觶，興，阼階上北面酬主人。主人降席，立於賔東。賔坐奠觶，拜；執觶興；主人荅拜。賔不祭，卒觶，不拜，不洗，實之，進東南面。主人阼階上北面拜，賔少退。主人進受觶，賔主人之西北面拜送。賔揖，就席。主人以觶適西階上酬大夫；大夫降席，立於主人之西，如賔酬主人之禮。主人揖，就席。若無大夫，則長受酬，亦如之。司正升自西階，相旅，作受酬者曰：「某酬某子。」受酬者降席。司正退立於西序端，東面。衆受酬者拜、興、飲，皆如賔酬主人之禮。辯，遂酬在下者；皆升，受酬於西階上。卒受者以觶降，奠於篚。

司正降復位，使二人舉觶於賔與大夫。舉觶者皆洗觶，升實之；西階上北面，皆坐奠觶，拜，執觶興。賔與大夫皆席末荅拜。舉觶者皆坐祭，遂飲，卒觶，興；坐奠觶，拜，執觶興。賔與大夫皆荅拜。舉觶者逆降，洗，升實觶，皆立於西階上，北面，東上。賔與大夫拜。舉觶者皆進，坐奠於薦右。賔與大夫辭，坐受觶以興。舉觶者退反位，皆拜送，乃降。賔與大夫坐，反奠於其所，興。若無大夫，則唯賔。

司正升自西階，阼階上受命於主人，適西階上，北面請坐於賔，賔辭以俎。反命於主人，主人曰：「請徹俎。」賔許。司正降自西階，階前命弟子俟徹俎。司正升立於序端。賔降席，北面。主人降席自南方，阼階上北面。大夫降席，席東南面。賔取俎，還授司正。司正以降自西階，賔從之降，遂立於階西，東面。司正以俎出，授從者。主人取俎，還授弟子。弟子受俎，降自西階以東。主人降自阼階，西面立。大夫取俎，還授弟子；弟子以降自西階，遂出授從者；大夫從之降，立於賔南。衆賔皆降，立於大夫之南，少退，北上。

主人以賔揖讓，說屨，乃升。大夫及衆賔皆說屨，升，坐。乃羞。無筭爵。使二人舉觶。賔與大夫不興，取奠觶飲，卒觶，不拜。執觶者受觶，遂實之。賔觶以之主人，大夫之觶長受，而錯，皆不拜。辯，卒受者興，以旅在下者於西階上。長受酬，酬者不拜，乃飲，卒觶，以實之。受酬者不拜受。辯旅，皆不拜。執觶者皆與旅。卒受者以虛觶降奠於篚；執觶者洗，升實觶，反奠於賔與大夫。無筭樂。

賔興，樂正命奏《陔》。賔降及階，《陔》作。賔出，衆賔皆出，主人送於門外，再拜。

明日，賔朝服以拜賜於門外，主人不見。如賔服，遂從之，拜辱於門外，乃退。

主人釋服，乃息司正。無介。不殺。使人速。迎於門外，不拜；入，升。不拜至，不拜洗。薦脯醢，無俎。賔酢主人，主人不崇酒，不拜衆賔；既獻衆賔，一人舉觶，遂無筭爵。無司正。賔不與。徵唯所欲，以告於鄉先生、君子可也。羞唯所有。鄉樂唯欲。

記。大夫與，則公士為賔。使能，不宿戒。其牲，狗也。亨於堂東北。尊，綌冪。賔至，徹之。蒲筵，緇布純。西序之席，北上。獻用爵，其他用觶。以爵拜者，不徒作。薦，脯用籩，五膱，祭半膱，橫於上。醢以豆，出自東房。膱長尺二寸。俎由東壁，自西階升。賔俎，脊、脅、肩、肺。主人俎：脊、脅、臂、肺。肺皆離。皆右體也。進腠。凡舉爵，三作而不徒爵。凡奠者於左，將興者於右。衆賔之長，一人辭洗，如賔禮。若有諸公，則如賔禮，大夫如介禮。無諸公，則大夫和賔禮。樂作，大夫不入。樂正，與立者齒。三笙一和而成聲。獻工與笙，取爵於上篚。既獻，奠於下篚。其笙，則獻諸西階上。立者，東面北上。司正既舉觶，而薦諸其位。三耦者，使弟子。司射前戒之。司射之弓矢與撲，倚於西階之西。司射既袒決遂而升，司馬階前命張侯，遂命倚旌。凡侯：天子熊侯，白質；諸侯麋侯，赤質；大夫布侯，畫以虎豹；士布侯，畫以鹿豕。凡畫者，丹質。射自楹閒，物長如笴。其閒容弓，距隨長武。序則物當棟，堂則物當楣，命負侯者，由其位。凡適堂西，皆出入於司馬之南。唯賔與大夫降階，遂西取弓矢。旌，各以其物。無物，則以白羽與朱羽糅。杠長三仞，以鴻脰韜上，二尋。凡挾矢，於二指之閒橫之。司射在司馬之北。司馬無事不執弓。始射，獲而未釋獲；復，釋獲；復，用樂行之。上射於右。楅長如笴，博三寸，厚寸有半，龍首，其中虵交，韋當。楅，髤，橫而拳之，南面坐而奠之，南北當洗。射者有過，則撻之。衆賔不與射者，不降。取誘射之矢者，既拾取矢，而後兼誘射之乘矢而取之。賔、主人射，則司射擯升降，卒射即席，而反位卒事。鹿中，髤，前足跪，鑿背容八筭。釋獲者奉之，先首。大夫降，立於堂西以俟射。大夫與士射，袒薰襦。耦少退於物。司射釋弓矢視筭，與獻釋獲者釋弓矢。禮射不主皮。主皮之射者，勝者又射，不勝者降。主人亦飲於西階上。獲者之俎，折脊、脅、肺、臑。東方謂之右個。釋獲者之俎，折脊、脅、肺，皆有祭。大夫說矢束，坐說之。歌《騶虞》，若《採蘋》，皆五終。射無筭。古者於旅也語。凡旅，不洗。不洗者，不祭。既旅，士不入。大夫後出。主人送於門外，再拜。鄉侯，上個五尋，中十尺。侯道五十弓，弓二寸以為侯中。倍中以為躬，倍躬以為左右舌。下舌半上舌。箭籌八十。長尺有握，握素。楚撲長如笴。刊本尺。君射，則為下射。上射退於物一笴，既發，則荅君而俟。君，樂作而後就物。君，袒朱襦以射。小臣以巾執矢以授。若飲君，如燕，則夾爵。君，國中射，則皮樹中，以翿旌獲，白羽與朱羽糅；於郊，則閭中，以旌獲；於竟，則虎中，龍旜。大夫，兕中，各以其物獲。士，鹿中，翿旌以獲。唯君有射於國中，其餘否。君在，大夫射，則肉袒。

燕禮

燕禮。小臣戒與者。膳宰具官饌於寢東。樂人縣。設洗、篚於阼階東南，當東霤。罍水在東，篚在洗西，南肆。設膳篚在其北，西面。司宮尊於東楹之西，兩方壺，左玄酒，南上。公尊瓦大兩，有豐，冪用綌若錫，在尊南，南上。尊士旅食於門西，兩圜壺。司宮筵賔於戶西，東上，無加席也。射人告具。

小臣設公席於阼階上，西鄉，設加席。公升，即位於席，西鄉。小臣納卿大夫，卿大夫皆入門右，北面東上。士立於西方，東面北上。祝史立於門東，北面東上。小臣師一人在東堂下，南面。士旅食者立於門西，東上。公降立於阼階之東南，南鄉爾卿，卿西面北上；爾大夫，大夫皆少進。

射人請賔。公曰：「命某為賔。」射人命賔，賔少進，禮辭。反命。又命之，賔再拜稽首，許諾，射人反命。賔出立於門外，東面。公揖卿大夫，乃升就席。

小臣自阼階下，北面，請執冪者與羞膳者。乃命執冪者，執冪者升自西階，立於尊南，北面，東上。膳宰請羞於諸公卿者。

射人納賔。賔入，及庭，公降一等揖之。公升就席。

賔升自西階，主人亦升自西階，賔右北面至再拜，賔荅再拜。主人降洗，洗南，西北面。賔降，階西，東面。主人辭降，賔對。主人北面盥，坐取觚洗。賔少進，辭洗。主人坐奠觚於篚，興對。賔反位。主人卒洗，賔揖，乃升。主人升。賔拜洗。主人賔右奠觚荅拜，降盥。賔降，主人辭。賔對，卒盥。賔揖升。主人升，坐取觚。執冪者舉冪，主人酌膳，執冪者反冪。主人筵前獻賔。賔西階上拜，筵前受爵，反位。主人賔右拜送爵。膳宰薦脯醢，賔升筵。膳宰設折俎。賔坐，左執爵，右祭脯醢，奠爵於薦右，興；取肺，坐絕祭，嚌之，興加於俎；坐挩手，執爵，遂祭酒，興；席末坐啐酒，降席，坐奠爵，拜，告旨，執爵興。主人荅拜。賔西階上北面坐卒爵，興；坐奠爵，遂拜。主人荅拜。

賔以虛爵降，主人降。賔洗南坐奠觚，少進，辭降。主人東面對。賔坐取觚，奠於篚下，盥洗。主人辭洗。賔坐奠觚於篚，興，對。卒洗，及階，揖，升。主人升，拜洗如賔禮。賔降盥，主人降。賔辭降，卒盥，揖升，酌膳，執冪如初，以酢主人於西階上。主人北面拜受爵，賔主人之左拜送爵。主人坐祭，不啐酒，不拜酒，不告旨；遂卒爵，興；坐奠爵，拜，執爵興。賔荅拜。主人不崇酒，以虛爵降尊於篚。

賔降，立於西階西。射人升賔，賔升立於序內，東面。主人盥，洗象觚，升實之，東北面獻於公。公拜受爵。主人降自西階，阼階下北面拜送爵。士薦脯醢，膳宰設折俎，升自西階。公祭如賔禮，膳宰賛授肺。不拜酒，立卒爵，坐奠爵，拜，執爵興。主人荅拜，升受爵以降，奠於膳篚。

更爵，洗，升酌膳酒以降；酢於阼階下，北面坐奠爵，再拜稽首。公荅再拜。主人坐祭，遂卒爵，再拜稽首。公荅再拜，主人奠爵於篚。

主人盥洗，升，媵觚於賔，酌散，西階上坐奠爵，拜賔。賔降筵，北面荅拜。主人坐祭，遂飲，賔辭。卒爵，拜，賔荅拜。主人降洗，賔降，主人辭降，賔辭洗。卒洗，揖升。不拜洗。主人酌膳。賔西階上拜，受爵於筵前，反位。主人拜送爵。賔升席，坐祭酒，遂奠於薦東。主人降復位。賔降筵西，東南面立。

小臣自阼階下請媵爵者，公命長。小臣作下大夫二人媵爵。媵爵者阼階下，皆北面再拜稽首；公荅再拜。媵爵者立於洗南，西面北上，序進，盥洗角觶；升自西階，序進，酌散；交於楹北，降；阼階下皆奠觶，再拜稽首，執觶興。公荅再拜。媵爵者皆坐祭，遂卒觶，興；坐奠觶，再拜稽首，執觶興。公荅再拜。媵爵者執觶待於洗南。小臣請致者。若君命皆致，則序進，奠觶於篚，阼階下皆再拜稽首；公荅再拜。媵爵者洗象觶，升實之；序進，坐奠於薦南，北上；降，阼階下皆再拜稽首，送觶。公荅再拜。

公坐取大夫所媵觶，興以酬賔。賔降，西階下再拜稽首。公命小臣辭，賔升成拜。公坐奠觶，荅再拜，執觶興，立卒觶。賔下拜，小臣辭。賔升，再拜稽首。公坐奠觶，荅再拜，執觶興。賔進受虛爵，降奠於篚，易觶洗。公有命，則不易不洗，反升酌膳觶，下拜。小臣辭。賔升，再拜稽首。公荅再拜。賔以旅酬於西階上，射人作大夫長升受旅。賔大夫之右坐奠觶，拜，執觶興；大夫荅拜。賔坐祭，立飲，卒觶不拜。若膳觶也，則降更觶洗，升實散。大夫拜受。賔拜送。大夫辯受酬，如受賔酬之禮，不祭。卒受者以虛觶降尊於篚。

主人洗，升，實散，獻卿於西階上。司宮兼捲重席，設於賔左，東上。卿升，拜受觚；主人拜送觚。卿辭重席，司宮徹之，乃薦脯醢。卿升席坐，左執爵，右祭脯醢，遂祭酒，不啐酒；降席，西階上北面坐卒爵，興；坐奠爵，拜，執爵興。主人荅拜，受爵。卿降復位。辯獻卿，主人以虛爵降，奠於篚。射人乃升卿，卿皆升就席。若有諸公，則先卿獻之，如獻卿之禮；席於阼階西，北面東上，無加席。

小臣又請媵爵者，二大夫媵爵如初。請致者。若命長致，則媵爵者奠觶於篚，一人待於洗南。長致，致者阼階下再拜稽首，公荅再拜。洗象觶，升，實之，坐奠於薦南，降，與立於洗南者二人皆再拜稽首送觶，公荅再拜。

公又行一爵，若賔，若長，唯公所酬。以旅於西階上，如初。大夫卒受者以虛觶降奠於篚。

主人洗，升，獻大夫於西階上。大夫升，拜受觚，主人拜送觚。大夫坐祭，立卒爵，不拜既爵。主人受爵。大夫降復位。胥薦主人於洗北。西面，脯醢，無脀。辯獻大夫，遂薦之，繼賔以西，東上。卒，射人乃升大夫，大夫皆升，就席。

席工於西階上，少東。樂正先升，北面立於其西。小臣納工，工四人，二瑟。小臣左何瑟，面鼓，執越，內弦，右手相。入，升自西階，北面東上坐。小臣坐授瑟，乃降。工歌《鹿鳴》、《四牡》、《皇皇者華》。卒歌，主人洗升獻工。工不興，左瑟一人拜受爵。主人西階上拜送爵。薦脯醢。使人相祭。卒受，不拜。主人受爵。衆工不拜受爵，坐祭，遂卒爵。辯有脯醢，不祭。主人受爵，降奠於篚。

公又舉奠觶。唯公所賜。以旅於西階上，如初。

卒，笙入，立於縣中。奏《南陔》、《白華》、《華黍》。

主人洗，升，獻笙於西階上。一人拜，盡階，不升堂，受爵，降；主人拜送爵。階前坐祭，立卒爵，不拜既爵，升，授主人。衆笙不拜受爵，降；坐祭，立卒爵。辯有脯醢，不祭。

乃閒：歌《魚麗》，笙《由庚》；歌《南有嘉魚》，笙《崇丘》；歌《南山有臺》，笙《由儀》。遂歌鄉樂：周南·《關雎》、《葛覃》、《捲耳》，召南·《鵲巢》、《採蘩》、《採蘋》。大師告於樂正曰：「正歌備。」樂正由楹內、東楹之東，告於公，乃降復位。

射人自阼階下，請立司正，公許。射人遂為司正。司正洗角觶，南面坐奠於中庭；升，東楹之東受命，西階上北面命卿、大夫：「君曰以我安！」卿、大夫皆對曰：「諾！敢不安？」司正降自西階，南面坐取觶，升酌散，降，南面坐奠觶，右還，北面少立，坐取觶，興，坐不祭，卒觶，奠之，興，再拜稽首，左還，南面坐取觶，洗，南面反奠於其所，升自西階，東楹之東，請徹俎降，公許。告於賔，賔北面取俎以出。膳宰徹公俎，降自阼階以東。卿、大夫皆降，東面北上。賔反入，及卿、大夫皆說屨，升就席。公以賔及卿、大夫皆坐，乃安。羞庶羞。大夫祭薦。司正升受命，皆命：君曰：「無不醉！」賔及卿、大夫皆興，對曰：「諾！敢不醉？」皆反坐。

主人洗，升，獻士於西階上。士長升，拜受觶，主人拜送觶。士坐祭，立飲，不拜既爵。其他不拜，坐祭，立飲。乃薦司正與射人一人、司士一人、執冪二人，立於觶南，東上。辯獻士。士既獻者立於東方，西面北上。乃薦士。祝史，小臣師，亦就其位而薦之。主人就旅食之尊而獻之。旅食不拜，受爵，坐祭，立飲。

若射，則大射正為司射，如鄉射之禮。

賔降洗，升媵觚於公，酌散，下拜。公降一等，小臣辭。賔升，再拜稽首，公荅再拜。賔坐祭，卒爵，再拜稽首，公荅再拜。賔降洗象觶，升酌膳，坐奠於薦南，降拜。小臣辭。賔升成拜，公荅再拜。賔反位。公坐取賔所媵觶，興。唯公所賜。受者如初受酬之禮，降更爵洗，升酌膳，下拜。小臣辭。升成拜，公荅拜。乃就席，坐行之。有執爵者。唯受於公者拜。司正命執爵者爵辯，卒受者興以酬士。大夫卒受者以爵興，西階上酬士。士升，大夫奠爵拜，士荅拜。大夫立卒爵，不拜，實之。士拜受，大夫拜送。士旅於西階上，辯。士旅酌。卒。

主人洗，升自西階，獻庶子於阼階上，如獻士之禮。辯，降洗，遂獻左右正與內小臣，皆於阼階上，如獻庶子之禮。

無筭爵。士也，有執膳爵者，有執散爵者。執膳爵者酌以進公，公不拜，受。執散爵者酌以之公，命所賜。所賜者興受爵，降席下，奠爵，再拜稽首。公荅拜。受賜爵者以爵就席坐，公卒爵，然後飲。執膳爵者受公爵，酌，反奠之。受賜爵者興，授執散爵，執散爵者乃酌行之。唯受爵於公者拜。卒受爵者興，以酬士於西階上。士升，大夫不拜，乃飲，實爵。士不拜，受爵。大夫就席。士旅酌，亦如之。公有命徹冪，則卿大夫皆降，西階下北面東上，再拜稽首。公命小臣辭。公荅再拜，大夫皆闢。遂升，反坐。士終旅於上，如初。無筭樂。

宵，則庶子執燭於阼階上，司宮執燭於西階上，甸人執大燭於庭，閽人為大燭於門外。賔醉，北面坐取其薦脯以降。奏《陔》。賔所執脯以賜鍾人於門內霤，遂出。卿、大夫皆出。公不送。

公與客燕。曰：「寡君有不腆之酒，以請吾子之與寡君須臾焉。使某也以請。」對曰：「寡君，君之私也。君無所辱賜於使臣，臣敢辭。」「寡君固曰不腆，使某固以請！」「寡君，君之私也。君無所辱賜於使臣，臣敢固辭！」「寡君固曰不腆，使某固以請！」「某固辭，不得命，敢不從？」致命曰：「寡君使某，有不腆之酒，以請吾子之與寡君須臾焉！」「君貺寡君多矣，又辱賜於使臣，臣敢拜賜命！」

記。燕，朝服，於寢。其牲，狗也，亨於門外東方。若與四方之賔燕，則公迎之於大門內，揖讓升。賔為苟敬，席於阼階之西，北面，有脀，不嚌肺，不啐酒。其介為賔。無膳尊，無膳爵。與卿燕，則大夫為賔。與大夫燕，亦大夫為賔。羞膳者與執冪者，皆士也。羞卿者，小膳宰也。若以樂納賔，則賔及庭，奏《肆夏》；賔拜酒，主人荅拜，而樂闋。公拜受爵，而奏《肆夏》；公卒爵，主人升，受爵以下，而樂闋。升歌《鹿鳴》，下管《新宮》，笙入三成，遂合鄉樂。若舞，則《勺》。唯公與賔有俎。獻公，曰：「臣敢奏爵以聽命。」凡公所辭，皆慄階。凡慄階，不過二等。凡公所酬，既拜，請旅侍臣。凡薦與羞者，小膳宰也。有內羞。君與射，則為下射，袒朱襦，樂作而後就物。小臣以巾授矢，稍屬。不以樂志。既發，則小臣受弓以授弓人。上射退於物一笴，既發，則荅君而俟。若飲君，燕，則夾爵。君在，大夫射，則肉袒。若與四方之賔燕，媵爵，曰：「臣受賜矣。臣請賛執爵者。」相者對曰：「吾子無自辱焉。」有房中之樂。

大射

大射之儀。君有命戒射，宰戒百官有事於射者。射人戒諸公、卿、大夫射，司士戒士射與賛者。

前射三日，宰夫戒宰及司馬、射人宿視滌。司馬命量人量侯道與所設乏以貍步，大侯九十，參七十，乾五十，設乏各去其侯西十、北十。遂命量人、巾車張三侯。大侯之崇，見鵠於參；參見鵠於乾，乾不及地，不繫左下綱。設乏西十、北十，凡乏用革。

樂人宿縣於阼階東，笙磬西面，其南笙鍾，其南鑮，皆南陳。建鼓在阼階西，南鼓，應鼙在其東，南鼓。西階之西，頌磬東面，其南鍾，其南鑮，皆南陳。一建鼓在其南，東鼓，朔鼙在其北。一建鼓在西階之東，南面。簜在建鼓之閒，鞀倚於頌磬西紘。

厥明，司宮尊於東楹之西，兩方壺，膳尊兩甒在南。有豐。冪用錫若絺，綴諸箭。蓋冪加勺，又反之。皆玄尊。酒在北。尊士旅食於西鑮之南，北面，兩圜壺。又尊於大侯之乏東北，兩壺獻酒。設洗於阼階東南，罍水在東，篚在洗西，南陳。設膳篚在其北，西面。又設洗於獲者之尊西北，水在洗北。篚在南，東陳。小臣設公席於阼階上，西鄉。司宮設賔席於戶西，南面，有加席。卿席賔東，東上。小卿賔西，東上。大夫繼而東上，若有東面者，則北上。席工於西階之東，東上。諸公阼階西，北面，東上。官饌。羹定。

射人告具於公，公升，即位於席，西鄉。小臣師納諸公、卿、大夫，諸公、卿、大夫皆入門右，北面東上。士西方，東面北上。大史在乾侯之東北，北面東上。士旅食者在士南，北面東上。小臣師從者在東堂下，南面西上。公降，立於阼階之東南，南鄉。小臣師詔揖諸公、卿大夫，諸公、卿大夫西面北上。揖大夫，大夫皆少進。大射正擯。擯者請賔，公曰：「命某為賔。」擯者命賔，賔少進，禮辭。反命，又命之。賔再拜稽首，受命。擯者反命。賔出，立於門外，北面。公揖卿、大夫，升就席。小臣自阼階下北面，請執冪者與羞膳者。乃命執冪者。執冪者升自西階，立於尊南，北面東上。膳宰請羞於諸公卿者。擯者納賔，賔及庭，公降一等揖賔，賔闢，公升，即席。

奏《肆夏》，賔升自西階。主人從之，賔右北面，至再拜。賔荅再拜。主人降洗，洗南，西北面。賔降階西，東面。主人辭降，賔對。主人北面盥，坐取觚，洗。賔少進，辭洗。主人坐奠觚於篚，興對。賔反位。主人卒洗。賔揖升。主人升，賔拜洗。主人賔右奠觚荅拜，降盥。賔降，主人辭降，賔對。卒盥。賔揖升。主人升，坐取觚。執冪者舉冪，主人酌膳，執冪者蓋冪。酌者加勺，又反之。筵前獻賔。賔西階上拜，受爵於筵前，反位。主人賔右拜送爵。宰胥薦脯醢。賔升筵。庶子設折俎。賔坐，左執觚，右祭脯醢，奠爵於薦右；興取肺，坐絕祭，嚌之；興加於俎，坐挩手，執爵，遂祭酒，興，席末坐啐酒，降席，坐奠爵，拜，告旨，執爵興。主人荅拜。樂闋。賔西階上北面坐，卒爵，興；坐奠爵，拜，執爵興。主人荅拜。

賔以虛爵降。主人降。賔洗南西北面坐奠觚，少進，辭降。主人西階西東面少進對。賔坐取觚，奠於篚下，盥洗。主人辭洗。賔坐奠觚於篚，興對，卒洗，及階，揖升。主人升，拜洗如賔禮。賔降盥，主人降。賔辭降，卒盥，揖升。酌膳、執冪如初，以酢主人於西階上。主人北面拜受爵。賔主人之左拜送爵。主人坐祭，不啐酒，不拜酒，遂卒爵，興，坐奠爵，拜，執爵興。賔荅拜。主人不崇酒，以虛爵降，奠於篚。賔降，立於西階西，東面。擯者以命升賔。賔升，立於西序，東面。

主人盥，洗象觚，升酌膳，東北面獻於公。公拜受爵，乃奏《肆夏》。主人降自西階，阼階下北面拜送爵。宰胥薦脯醢，由左房。庶子設折俎，升自西階。公祭，如賔禮，庶子賛授肺。不拜酒，立卒爵；坐奠爵，拜，執爵興。主人荅拜，樂闋。升受爵，降奠於篚。

更爵，洗，升，酌散以降；酢於阼階下，北面坐奠爵，再拜稽首。公荅拜。主人坐祭，遂卒爵，興，坐奠爵，再拜稽首。公荅拜。主人奠爵於篚。

主人盥洗，升媵觚於賔，酌散，西階上坐奠爵，拜。賔西階上北面荅拜。主人坐祭，遂飲。賔辭。卒爵興，坐奠爵，拜，執爵興。賔荅拜。主人降洗，賔降。主人辭降，賔辭洗。卒洗。賔揖升，不拜洗。主人酌膳。賔西階上拜，受爵於筵前，反位。主人拜送爵。賔升席，坐祭酒，遂奠於薦東。主人降，復位。賔降筵西，東南面立。

小臣自阼階下請媵爵者，公命長。小臣作下大夫二人媵爵。媵爵者阼階下皆北面再拜稽首。公荅拜。媵爵者立於洗南，西面北上，序進，盥洗角觶，升自西階，序進，酌散，交於楹北，降，適阼階下，皆奠觶，再拜稽首，執觶興。公荅拜。媵爵者皆坐祭，遂卒觶，興，坐奠觶，再拜稽首，執觶興。公荅再拜。媵爵者執觶待於洗南。小臣請致者。若命皆致，則序進，奠觶於篚，阼階下皆北面再拜稽首。公荅拜。媵爵者洗象觶，升實之；序進，坐奠於薦南，北上；降，適阼階下，皆再拜稽首送觶。公荅拜。媵爵者皆退反位。

公坐取大夫所媵觶，興以酬賔。賔降，西階下再拜稽首。小臣正辭，賔升成拜。公坐奠觶，荅拜，執觶興。公卒觶，賔下拜，小臣正辭。賔升，再拜稽首。公坐奠觶，荅拜，執觶興。賔進，受虛觶，降，奠於篚，易觶，興洗，公有命，則不易不洗。反升酌膳，下拜。小臣正辭。賔升，再拜稽首。公荅拜。賔告於擯者，請旅諸臣。擯者告於公，公許。賔以旅大夫於西階上。擯者作大夫長升受旅。賔大夫之右坐奠觶，拜，執觶興。大夫荅拜。賔坐祭，立卒觶，不拜。若膳觶也，則降、更觶，洗，升實散。大夫拜受。賔拜送，遂就席。大夫辯受酬，如受賔酬之禮，不祭酒。卒受者以虛觶降，奠於篚，復位。

主人洗觚，升實散，獻卿於西階上。司宮兼捲重席，設於賔左，東上。卿升，拜受觚。主人拜送觚。卿辭重席，司宮徹之。乃薦脯醢。卿升席。庶子設折俎。卿坐，左執爵，右祭脯醢，奠爵於薦右，興，取肺，坐，絕祭，不嚌肺，興，加於俎，坐挩手，取爵，遂祭酒，執爵興，降席，西階上北面坐卒爵，興，坐奠爵，拜，執爵興。主人荅拜，受爵。卿降，復位。辯獻卿。主人以虛爵降，奠於篚。擯者升卿，卿皆升，就席。若有諸公，則先卿獻之，如獻卿之禮，席於阼階西，北面東上，無加席。

小臣又請媵爵者，二大夫媵爵如初。請致者。若命長致，則媵爵者奠觶於篚，一人待於洗南，長致者阼階下再拜稽首，公荅拜。洗象觶，升實之，坐奠於薦南，降，與立於洗南者二人皆再拜稽首送觶。公荅拜。

公又行一爵，若賔，若長，唯公所賜。以旅於西階上，如初。大夫卒受者以虛觶降，奠於篚。

主人洗觚，升，獻大夫於西階上。大夫升，拜受觚。主人拜送觚。大夫坐祭，立卒爵，不拜既爵。主人受爵。大夫降復位。胥薦主人於洗北，西面。脯醢，無脀。辯獻大夫，遂薦之，繼賔以西，東上，若有東面者，則北上。卒，擯者升大夫。大夫皆升，就席。

乃席工於西階上，少東。小臣納工，工六人，四瑟。僕人正徒相大師，僕人師相少師，僕人士相上工。相者皆左何瑟，後首，內弦，挎越，右手相。後者徒相入。小樂正從之。升自西階，北面東上。坐授瑟，乃降。小樂正立於西階東。乃歌《鹿鳴》三終。主人洗，升實爵，獻工。工不興，左瑟；一人拜受爵。主人西階上拜送爵。薦脯醢。使人相祭。卒爵，不拜。主人受虛爵。衆工不拜，受爵，坐祭，遂卒爵。辯有脯醢，不祭。主人受爵，降奠於篚，復位。大師及少師、上工皆降，立於鼓北，羣工陪於後。乃管《新宮》三終。卒管。大師及少師、上工皆東坫之東南，西面北上，坐。

擯者自阼階下請立司正。公許，擯者遂為司正。司正適洗，洗角觶，南面坐奠於中庭，升，東楹之東受命於公，西階上北面命賔、諸公、卿、大夫。公曰：「以我安！」賔、諸公、卿、大夫皆對曰：「諾！敢不安？」司正降自西階，南面坐取觶，升、酌散、降，南面坐奠觶、興，右還，北面少立、坐取觶，興、坐，不祭，卒觶，奠之，興、再拜稽首，左還，南面坐取觶，洗、南面反奠於其所，北面立。

司射適次，袒決遂，執弓，挾乘矢，於弓外見鏃於弣，右巨指鉤弦。自阼階前曰：「為政請射。」遂告曰：「大夫與大夫，士御於大夫。」遂適西階前，東面右顧，命有司納射器，射器皆入。君之弓矢適東堂。賔之弓矢與中、籌、豐，皆止於西堂下。衆弓矢不挾。揔衆弓矢、楅，皆適次而俟。工人、士與梓人升自北階，兩楹之閒。疏數容弓，若丹，若墨，度尺而午。射正蒞之。卒畫，自北階下。司宮埽所畫物，自北階下。大史俟於所設中之西，東面以聽政。司射西面誓之曰：「公射大侯，大夫射參，士射干。射者非其侯，中之不獲！卑者與尊者為耦，不異侯！」大史許諾。遂比三耦。三耦俟於次北，西面北上。司射命上射，曰：「某御於子。」命下射，曰：「子與某子射。」卒，遂命三耦取弓矢於次。

司射入於次，搢三挾一個，出於次，西面揖，當階北面揖，及階揖，升堂揖，當物北面揖，及物揖，由下物少退，誘射。射三侯，將乘矢，始射干，又射參，大侯再發。卒射，北面揖。及階，揖降，如升射之儀。遂適堂西，改取一個挾之。遂取撲搢之，以立於所設中之西南，東面。

司馬師命負侯者：「執旌以負侯。」負侯者皆適侯，執旌負侯而俟。司射適次，作上耦射。司射反位。上耦出次，西面揖進。上射在左，並行。當階北面揖，及階揖。上射先升三等，下射從之，中等。上射升堂，少左。下射升，上射揖，並行。皆當其物北面揖，及物揖。皆左足履物，還，視侯中，合足而俟。司馬正適次，袒決遂，執弓，右挾之，出，升自西階，適下物，立於物閒，左執弣，右執簫，南揚弓，命去侯。負侯皆許諾，以宮趨，直西，及乏南，又諾以商，至乏，聲止，授獲者，退立於西方。獲者興，共而俟。司馬正出於下射之南，還其後，降自西階，遂適次，釋弓，說決拾，襲，反位。司射進，與司馬正交於階前，相左，由堂下西階之東北面視上射，命曰：「毌射獲！毌獵獲！」上射揖。司射退，反位。乃射，上射既發，挾矢，而後下射射，拾發以將乘矢。獲者坐而獲，舉旌以宮，偃旌以商，獲而未釋獲。卒射，右挾之，北面揖，揖如升射。上射降三等，下射少右，從之，中等；並行，上射於左。與升射者相左，交於階前，相揖。適次，釋弓，說決拾，襲，反位。三耦卒射亦如之。司射去撲，倚於階西，適阼階下，北面告於公，曰：「三耦卒射。」反，搢撲，反位。

司馬正袒、決、遂，執弓，右挾之，出；與司射交於階前，相左。升自西階，自右物之後，立於物閒；西南面，揖弓，命取矢。負侯許諾，如初去侯，皆執旌以負其侯而俟。司馬正降自西階，北面命設楅。小臣師設楅。司馬正東面，以弓為畢。既設楅，司馬正適次，釋弓，說決拾，襲，反位。小臣坐委矢於楅，北括；司馬師坐乘之，卒。若矢不備，則司馬正又袒執弓，升，命取矢如初，曰：「取矢不索！」乃復求矢，加於楅。卒，司馬正進坐，左右撫之，興，反位。

司射適西階西，倚撲；升自西階，東面請射於公。公許。遂適西階上，命賔御於公，諸公、卿則以耦告於上，大夫則降，即位而後告。司射自西階上，北面告於大夫，曰：「請降！」司射先降，搢撲，反位。大夫從之降，適次，立於三耦之南，西面北上。司射東面於大夫之西比，耦大夫與大夫，命上射曰：「某御於子。」命下射曰：「子與某子射。」卒，遂比衆耦。衆耦立於大夫之南，西面北上。若有士與大夫為耦，則以大夫之耦為上，命大夫之耦曰：「子與某子射。」告於大夫曰：「某御於子。」命衆耦，如命三耦之辭。諸公、卿皆未降。

遂命三耦各與其耦拾取矢，皆袒、決、遂，執弓，右挾之。一耦出，西面揖，當楅北面揖，及楅揖。上射東面，下射西面。上射揖進，坐橫弓，卻手自弓下取一個，兼諸弣，興，順羽且左還，毌周，反面揖。下射進，坐橫弓，覆手自弓上取一個，兼諸弣，興；順羽，且左還，毌周，反面揖。既拾取矢，捆之。兼挾乘矢，皆內還，南面揖；適楅南，皆左還，北面揖；搢三挾一個。揖，以耦左還，上射於左。退者與進者相左，相揖。退釋弓矢於次，說決拾，襲，反位。二耦拾取矢，亦如之。後者遂取誘射之矢，兼乘矢而取之，以授有司於次中。皆襲，反位。

司射作射如初。一耦揖、升如初。司馬命去侯，負侯許諾如初。司馬降，釋弓，反位。司射猶挾一個，去撲；與司馬交於階前，適阼階下，北面請釋獲於公；公許，反，搢撲；遂命釋獲者設中；以弓為畢，北面。大史釋獲。小臣師執中，先首，坐設之；東面，退。大史實八筭於中，橫委其餘於中西，興，共而俟。司射西面命曰：「中離維綱，揚觸，捆復，公則釋獲，衆則不與！唯公所中，中三侯皆獲。」釋獲者命小史，小史命獲者。司射遂進由堂下，北面視上射，命曰：「不貫不釋！」上射揖。司射退，反位。釋獲者坐取中之八筭，改實八筭，興，執而俟。乃射。若中，則釋獲者每一個釋一筭，上射於右，下射於左。若有餘筭，則反委之。又取中之八筭，改實八筭於中。興，執而俟。三耦卒射。

賔降，取弓矢於堂西。諸公、卿則適次，繼三耦以南。公將射，則司馬師命負侯，皆執其旌以負其侯而俟，司馬師反位。隸僕人埽侯道。司射去撲，適阼階下，告射於公，公許，適西階東告於賔，遂搢撲，反位。小射正一人，取公之決拾於東坫上，一小射正授弓拂弓，皆以俟於東堂。公將射，則賔降，適堂西，袒決遂，執弓，搢三挾一個，升自西階，先待於物北，一笴，東面立。司馬升，命去侯如初；還右，乃降，釋弓，反位。公就物，小射正奉決拾以笥，大射正執弓，皆以從於物。小射正坐奠笥於物南，遂拂以巾，取決，興，賛設決、朱極三。小臣正賛袒，公袒朱襦，卒袒，小臣正退俟於東堂。小射正又坐取拾，興。賛設拾，以笥退奠於坫上，復位。大射正執弓，以袂順左右隈，上再下壹，左執弣，右執簫，以授公。公親揉之。小臣師以巾內拂矢，而授矢於公，稍屬。大射正立於公後，以矢行告於公。下曰畱，上曰揚，左右曰方。公既發，大射正受弓而俟，拾發以將乘矢。公卒射，小臣師以巾退，反位，大射正受弓，小射正以笥受決拾，退奠於坫上，復位。大射正退，反司正之位。小臣正賛襲。公還而後賔降，釋弓於堂西，反位於階西東面。公即席，司正以命升賔。賔升復筵而後卿大夫繼射。

諸公、卿取弓矢於次中，袒決遂，執弓，搢三挾一個，出，西面揖，揖如三耦，升射、卒射、降如三耦，適次，釋弓，說決拾，襲，反位。衆皆繼射，釋獲皆如初。卒射，釋獲者遂以所執餘獲，適阼階下，北面告於公，曰：「左右卒射。」反位，坐委餘獲於中西，興，共而俟。

司馬袒執弓，升，命取矢如初。負侯許諾，以旌負侯如初。司馬降，釋弓如初。小臣委矢於楅，如初。賔、諸公、卿、大夫之矢皆異束之以茅，卒，正坐左右撫之，進束，反位。賔之矢，則以授矢人於西堂下。司馬釋弓，反位，而後卿、大夫升就席。

司射適階西，釋弓，去撲，襲；進由中東，立於中南，北面視筭。釋獲者東面於中西坐，先數右獲。二筭為純，一純以取，實於左手。十純則縮而委之，每委異之。有餘純，則橫諸下。一筭為奇，奇則又縮諸純下。興，自前適左，東面坐，坐，兼斂筭，實於左手，一純以委，十則異之，其餘如右獲。司射復位。釋獲者遂進取賢獲，執之，由阼階下，北面告於公。若右勝，則曰右賢於左。若左勝，則曰左賢於右。以純數告；若有奇者，亦曰奇。若左右鈞，則左右各執一筭以告，曰左右鈞。還復位，坐，兼斂筭，實八筭於中，委其餘於中西，興，共而俟。

司射命設豐。司官士奉豐，由西階升，北面坐設於西楹西，降復位。勝者之弟子洗觶，升酌散，南面坐奠於豐上，降反位。司射遂袒執弓，挾一個，搢撲，東面於三耦之西，命三耦及衆射者：「勝者皆袒決遂，執張弓。不勝者皆襲，說決拾，卻左手，右加弛弓於其上，遂以執弣。」司射先反位。三耦及衆射者皆升飲射爵於西階上。小射正作升飲射爵者，如作射。一耦出，揖如升射，及階，勝者先升，升堂少右。不勝者進，北面坐取豐上之觶，興；少退，立卒觶，進；坐奠於豐下，興，揖。不勝者先降，與升飲者相左，交於階前，相揖；適次，釋弓，襲，反位。僕人師繼酌射爵，取觶實之，反奠於豐上，退俟於序端。升飲者如初。三耦卒飲。若賔、諸公、卿、大夫不勝，則不降，不執弓，耦不升。僕人師洗，升實觶以授；賔、諸公、卿、大夫受觶於席，以降，適西階上，北面立飲，卒觶，授執爵者，反就席。若飲公，則侍射者降，洗角觶，升酌散，降拜；公降一等，小臣正辭，賔升、再拜稽首，公荅再拜；賔坐祭，卒爵，再拜稽首，公荅再拜；賔降，洗象觶，升酌膳以致，下拜，小臣正辭，升、再拜稽首，公荅再拜；公卒觶，賔進受觶，降洗散觶，升實散，下拜，小臣正辭，升、再拜稽首，公荅再拜；賔坐，不祭，卒觶，降奠於篚，階西東面立。擯者以命升賔，賔升就席。若諸公、卿、大夫之耦不勝，則亦執弛弓，特升飲。衆皆繼飲射爵，如三耦。射爵辯，乃徹豐與觶。

司宮尊侯於服不之東北，兩獻酒，東面南上，皆加勺設洗於尊西北，篚在南，東肆，實一散於篚。司馬正洗散，遂實爵，獻服不。服不侯西北三步，北面拜受爵。司馬正西面拜送爵，反位。宰夫有司薦，庶子設折俎。卒錯，獲者適右個，薦俎從之。獲者左執爵，右祭薦俎，二手祭酒；適左個，祭如右個，中亦如之。卒祭，左個之西北三步，東面。設薦俎，立卒爵。司馬師受虛爵，洗獻隸僕人與巾車、獲者，皆如大侯之禮。卒，司馬師受虛爵，奠於篚。獲者皆執其薦，庶子執俎從之，設於乏少南。服不復負侯而俟。

司射適階西，去撲，適堂西，釋弓，說決拾，襲，適洗，洗觚，升，實之，降，獻釋獲者於其位，少南。薦脯醢、折俎，皆有祭。釋獲者薦右東面拜受爵。司射北面拜送爵。釋獲者就其薦坐，左執爵，右祭脯醢，興取肺，坐祭，遂祭酒；興，司射之西，北面立卒爵，不拜既爵。司射受虛爵，奠於篚。釋獲者少西闢薦，反位。司射適堂西，袒決遂，取弓，挾一個，適階西，搢撲以反位。

司射倚撲於階西，適阼階下，北面請射於公，如初。反搢撲，適次，命三耦皆袒決遂，執弓，序出取矢。司射先反位。三耦拾取矢如初，小射正作取矢如初。三耦既拾取矢，諸公、卿、大夫皆降如初位，與耦入於次，皆袒決遂，執弓，皆進當楅，進坐，說矢束。上射東面，下射西面，拾取矢如三耦。若士與大夫為耦，士東面，大夫西面。大夫進坐，說矢束，退反位。耦揖進坐，兼取乘矢，興，順羽，且左還，毌周，反面揖。大夫進坐，亦兼取乘矢，如其耦；北面搢三挾一個，揖進。大夫與其耦皆適次，釋弓，說決拾，襲，反位。諸公、卿升就席。衆射者繼拾取矢，皆如三耦，遂入於次，釋弓矢，說決拾，襲，反位。

司射猶挾一個以作射，如初。一耦揖升如初。司馬升，命去侯，負侯許諾。司馬降，釋弓反位。司射與司馬交於階前，倚撲於階西，適阼階下，北面請以樂於公。公許。司射反，搢撲，東面命樂正曰：「命用樂！」樂正曰：「諾。」司射遂適堂下，北面視上射，命曰：「不鼓不釋！」上射揖。司射退反位。樂正命大師，曰：「奏《狸首》，閒若一！」大師不興，許諾。樂正反位。奏《狸首》以射，三耦卒射。賔待於物如初。公樂作而後就物，稍屬，不以樂志。其他如初儀，卒射如初。賔就席。諸公、卿、大夫、衆射者皆繼射，釋獲如初。卒射，降反位。釋獲者執餘獲進告：「左右卒射。」如初。

司馬升，命取矢，負侯許諾。司馬降，釋弓反位。小臣委矢，司馬師乘之，皆如初。司射釋弓、視筭，如初。釋獲者以賢獲與鈞告，如初。復位。

司射命設豐、實觶，如初。遂命勝者執張弓，不勝者執弛弓，升、飲如初。卒，退豐與觶，如初。

司射猶袒決遂，左執弓，右執一個，兼諸弦，面鏃，適次，命拾取矢，如初。司射反位。三耦及諸公、卿、大夫、衆射者，皆袒決遂以拾取矢，如初。矢不挾，兼諸弦，面鏃；退適次，皆授有司弓矢，襲，反位。卿、大夫升就席。

司射適次，釋弓，說決拾，去撲，襲，反位。司馬正命退楅解綱。小臣師退楅，巾車、量人解左下綱。司馬師命獲者以旌與薦俎退。司射命釋獲者退中與筭而俟。

公又舉奠觶，唯公所賜。若賔，若長，以旅於西階上，如初。大夫卒受者以虛觶降，奠於篚，反位。

司正升自西階，東楹之東，北面告於公，請徹俎，公許。遂適西階上，北面告於賔。賔北面取俎以出。諸公、卿取俎如賔禮，遂出，授從者於門外。大夫降復位。庶子正徹公俎，降自阼階以東。賔、諸公、卿皆入，東面北上。司正升賔。賔、諸公、卿、大夫皆說屨，升就席。公以賔及卿、大夫皆坐，乃安，羞庶羞。大夫祭薦。司正升受命，公曰：「衆無不醉！」賔及諸公、卿、大夫皆興，對曰：「諾！敢不醉？」皆反位坐。

主人洗、酌，獻士於西階上。士長升，拜受觶，主人拜送。士坐祭，立飲，不拜既爵。其他不拜，坐祭，立飲。乃薦司正與射人於觶南，北面東上，司正為上。辯獻士。士既獻者立於東方，西面北上。乃薦士。祝史、小臣師亦就其位而薦之。主人就士旅食之尊而獻之。旅食不拜，受爵，坐祭，立飲。主人執虛爵，奠於篚，復位。

賔降洗，升，媵觶於公，酌散，下拜。公降一等，小臣正辭。賔升再拜稽首，公荅再拜。賔坐祭，卒爵，再拜稽首。公荅再拜。賔降，洗象觚，升酌膳，坐奠於薦南，降拜。小臣正辭。賔升成拜，公荅拜。賔反位。公坐取賔所媵觶，興。唯公所賜。受者如初受酬之禮。降，更爵，洗；升酌膳；下，再拜稽首。小臣正辭，升成拜。公荅拜。乃就席，坐行之，有執爵者。唯受於公者拜。司正命「執爵者爵辯，卒受者興以酬士。」大夫卒受者以爵興，西階上酬士。士升，大夫奠爵拜，士荅拜。大夫立卒爵，不拜，實之。士拜受，大夫拜送。士旅於西階上，辯。士旅酌。

若命曰：「復射！」則不獻庶子。司射命射，唯欲。卿、大夫皆降，再拜稽首。公荅拜。壹發，中三侯皆獲。

主人洗，升自西階，獻庶子於阼階上，如獻士之禮。辯獻。降洗，遂獻左右正與內小臣，皆於阼階上，如獻庶子之禮。

無筭爵。士也，有執膳爵者，有執散爵者。執膳爵者酌以進公；公不拜，受。執散爵者酌以之公，命所賜。所賜者興受爵，降席下，奠爵，再拜稽首；公荅再拜。受賜爵者以爵就席坐，公卒爵，然後飲。執膳爵者受公爵，酌，反奠之。受賜者興，授執散爵者。執散爵者乃酌行之。唯受於公者拜。卒爵者興以酬士於西階上。士升。大夫不拜乃飲，實爵；士不拜，受爵。大夫就席。士旅酌，亦如之。公有命徹冪，則賔及諸公、卿、大夫皆降，西階下北面東上，再拜稽首。公命小臣正辭，公荅拜。大夫皆闢。升，反位。士終旅於上，如初。無筭樂。

宵，則庶子執燭於阼階上，司宮執燭於西階上，甸人執大燭於庭，閽人為燭於門外。賔醉，北面坐取其薦脯以降。奏《陔》。賔所執脯，以賜鍾人於門內霤，遂出。卿、大夫皆出，公不送。公入，《驁》。

聘禮

聘禮。君與卿圖事，遂命使者，使者再拜稽首辭，君不許，乃退。既圖事，戒上介，亦如之。宰命司馬戒眾介，眾介皆逆命，不辭。

宰書幣，命宰夫官具。及期，夕幣。使者朝服，帥眾介夕。管人布幕於寢門外。官陳幣，皮北首，西上，加其奉於左皮上；馬則北面，奠幣於其前。使者北面，眾介立於其左，東上。卿、大夫在幕東，西面北上。宰入，告具於君。君朝服出門左，南鄉。史讀書展幣。宰執書，告備具於君，授使者。使者受書，授上介。公揖入。官載其幣，舍於朝。上介視載者、所受書以行。

厥明，賓朝服釋幣於禰。有司筵几於室中。祝先入，主人従入。主人在右，再拜，祝告，又再拜。釋幣，制玄纁束，奠於幾下，出。主人立於戶東。祝立於牖西，又入，取幣，降，捲幣，實於笲，埋於西階東。又釋幣於行。遂受命。上介釋幣亦如之。

上介及眾介俟於使者之門外。使者載旃，帥以受命於朝。君朝服，南鄉。卿、大夫西面北上。君使卿進使者。使者入，及眾介隨入，北面東上。君揖使者，進之，上介立於其左，接聞命。賈人西面坐啟櫝，取圭垂繅，不起而授宰。宰執圭屈繅，自公左授使者。使者受圭，同面，垂繅以受命。既述命，同面授上介。上介受圭屈繅，出，授賈人，眾介不従。受享束帛加璧，受夫人之聘璋，享玄纁束帛加琮，皆如初。遂行，舍於郊，斂旃。

若過邦，至於竟，使次介假道，束帛將命於朝，曰：「請帥。」奠幣。下大夫取以入告，出許，遂受幣。餼之以其禮，上賓大牢，積唯芻禾，介皆有餼。士沒其竟。誓於其竟，賓南面，上介西面，眾介北面東上，史讀書，司馬執策立於其後。

未入竟，壹肄。為壝壇，畫階，帷其北，無宮。朝服無主，無執也。介皆與，北面西上。習享，士執庭實習夫人聘享，亦如之。習公事，不習私事。知及竟，張旃，誓。乃謁關人。關人問従者幾人，以介對。君使士請事，遂以入竟。

入竟，斂旃，乃展。布幕，賓朝服立於幕東，西面，介皆北面東上。賈人北面，坐拭圭，遂執展之。上介北面視之，退複位。退圭。陳皮，北首，西上，又拭璧，展之，會諸其幣，加於左皮上。上介視之，退。馬則幕南、北面，奠幣於其前。展夫人之聘享，亦如之，賈人告於上介，上介告於賓。有司展群幣以告。及郊，又展，如初。及館，展幣於賈人之館，如初。

賓至於近郊，張旃。君使下大夫請行，反。君使卿朝服，用束帛勞。上介出請。入告。賓禮辭，迎於舍門之外，再拜。勞者不答拜。賓揖，先入，受於舍門內。勞者奉幣入，東面致命。賓北面聽命，還，少退，再拜稽首，受幣。勞者出。授老幣，出迎勞者。勞者禮辭。賓揖，先入，勞者従之。乘皮設。賓用束錦儐勞者，勞者再拜稽首受。賓再拜稽首，送幣。勞者揖皮出，乃退。賓送再拜。夫人使下大夫勞以二竹簋方，玄被纁里，有蓋，其實棗蒸慄擇，兼執之以進。賓受棗，大夫二手授慄。賓之受，如初禮。儐之如初。下大夫勞者遂以賓入。

至於朝，主人曰：「不腆先君之祧，既拚以俟矣。」賓曰：「俟間。」大夫帥至於館，卿致館。賓迎，再拜。卿致命，賓再拜稽首。卿退，賓送再拜。宰夫朝服設飧：飪一牢，在西，鼎九，羞鼎三；腥一牢，在東，鼎七。堂上之饌八，西夾六。門外米、禾皆二十四，薪芻倍禾。上介：飪一牢，在西，鼎七，羞鼎三；堂上之饌六；門外米、禾皆十車，薪芻倍禾。眾介皆少牢。

厥明，訝賓於館。賓皮弁聘，至於朝。賓入於次，乃陳幣。卿為上擯，大夫為承擯，士為紹擯。擯者出請事。公皮弁，迎賓於大門內。大夫納賓。賓入門左，公再拜，賓闢，不答拜。公揖入，每門每曲揖。及廟門，公揖入，立於中庭；賓立接西塾。几筵既設，擯者出請命。賈人東面坐啟櫝，取圭垂繅，不起而授上介。上介不襲，執圭屈繅，授賓。賓襲，執圭。擯者入告，出辭玉。納賓，賓入門左。介皆入門左，北面西上。三揖，至於階，三讓。公升二等，賓升，西楹西，東面。擯者退中庭。賓致命。公左還，北鄉。擯者進。公當楣再拜。賓三退，負序。公側襲，受玉於中堂與東楹之間。擯者退，負東塾而立。賓降，介逆出。賓出。公側授宰玉，裼，降立。擯者出請。賓裼，奉束帛加璧享。擯者入告，出許。庭實，皮則攝之，毛在內；內攝之，入設也。賓入門左，揖讓如初，升致命，張皮。公再拜受幣。士受皮者自後右客；賓出，當之坐攝之。公側授宰幣，皮如入，右首而東。聘於夫人，用璋，享用琮，如初禮。若有言，則以束帛，如享禮。擯者出請事，賓告事畢。

賓奉束錦以請覿。擯者入告，出辭，請禮賓。賓禮辭，聽命。擯者入告。宰夫徹幾改筵。公出，迎賓以入，揖讓如初。公升，側受幾於序端。宰夫內拂幾三，奉兩端以進。公東南鄉，外拂幾三，卒，振袂，中攝之，進，西鄉。擯者告。賓進，訝受幾於筵前，東面俟。公壹拜送。賓以幾闢，北面設幾，不降，階上答再拜稽首。宰夫實觶以醴，加柶於觶，面枋。公側受醴。賓不降，壹拜，進筵前受醴，複位。公拜送醴。宰夫薦籩豆脯醢，賓升筵，擯者退負東塾。賓祭脯醢，以柶祭醴三，庭實設。降筵，北面，以柶兼諸觶，尚擸，坐啐醴。公用束帛。建柶，北面奠於薦東。擯者進相幣。賓降辭幣，公降一等辭。慄階升，聽命，降拜，公辭。升，再拜稽首，受幣，當東楹，北面，退，東面俟。公壹拜，賓降也。公再拜。賓執左馬以出。上介受賓幣，従者訝受馬。

賓覿，奉束錦，總乘馬，二人贊。入門右，北面奠幣，再拜稽首。擯者辭。賓出。擯者坐取幣出，有司二人牽馬以従，出門，西面於東塾南。擯者請受。賓禮辭，聽命。牽馬，右之。入設。賓奉幣，入門左，介皆入門左，西上。公揖讓如初，升。公北面再拜。賓三退，反還負序。振幣進授，當東楹北面。士受馬者，自前還牽者後，適其右，受。牽馬者自前西，乃出。賓降階東拜送。君辭。拜也，君降一等辭。擯者曰：「寡君従子，雖將拜，起也。」慄階升。公西鄉。賓階上再拜稽首。公少退。賓降出。公側授宰幣。馬出。

公降立。擯者出請。上介奉束錦，士介四人皆奉玉錦束，請覿。擯者入告，出許。上介奉幣，儷皮，二人贊；皆入門右，東上，奠幣，皆再拜稽首。擯者辭，介逆出。擯者執上幣，士執眾幣；有司二人舉皮，従其幣。出請受。委皮南面；執幣者西面北上。擯者請受。介禮辭，聽命。皆進，訝受其幣。上介奉幣，皮先，入門左，奠皮。公再拜。介振幣，自皮西進，北面授幣，退複位，再拜稽首送幣。介出。宰自公左受幣，有司二人坐舉皮以東。擯者又納士介。士介入門右，奠幣，再拜稽首。擯者辭，介逆出。擯者執上幣以出，禮請受，賓固辭。公答再拜。擯者出，立於門中以相拜，士介皆闢。士三人，東上，坐取幣，立。擯者進。宰夫受幣於中庭，以東，執幣者序従之。

擯者出請，賓告事畢。擯者入告，公出送賓。及大門內，公問君。賓對，公再拜。公問大夫，賓對。公勞賓，賓再拜稽首，公答拜。公勞介，介皆再拜稽首，公答拜。賓出，公再拜送，賓不顧。

賓請有事於大夫，公禮辭，許。賓即館。卿、大夫勞賓，賓不見。大夫奠雁再拜，上介受。勞上介，亦如之。

君使卿韋弁，歸饔餼五牢。上介請事，賓朝服禮辭。有司入陳。饔，飪一牢，鼎九，設於西階前，陪鼎當內廉，東面北上，上當碑，南陳。牛、羊、豕、魚、臘，腸、胃同鼎，膚、鮮魚、鮮臘，設扃鼏。膷、臐、膮，蓋陪牛、羊、豕。腥二牢，鼎二七，無鮮魚、鮮臘，設於阼階前，西面，南陳如飪鼎，二列。堂上八豆，設於戶西，西陳，皆二以並，東上韭菹，其南醓醢，屈。八簋繼之，黍其南稷，錯。六鉶繼之，牛以西羊、豕，豕南牛，以東羊、豕。兩簠繼之，粱在北，八壺設於西序，北上，二以並，南陳。西夾六豆，設於西墉下，北上韭菹，其東醓醢，屈。六簋繼之，黍其東稷，錯。四鉶繼之，牛以南羊，羊東豕，豕以北牛。兩簠繼之，粱在西。皆二以並，南陳。六壺西上，二以並，東陳。饌於東方，亦如之，西北上。壺東上，西陳。醯醢百瓮，夾碑，十以為列，醯在東。餼二牢，陳於門西，北面東上。牛以西羊、豕，豕西牛、羊、豕。米百筥，筥半斛，設於中庭，十以為列，北上。黍、粱、稻皆二行，稷四行。門外，米三十車，車秉有五籔。設於門東，為三列，東陳；禾三十車，車三秅。設於門西，西陳。薪芻倍禾。

賓皮弁迎大夫於外門外，再拜，大夫不答拜。揖入。及廟門，賓揖入。大夫奉束帛，入，三揖，皆行。至於階，讓，大夫先升一等。賓従，升堂，北面聽命。大夫東面致命，賓降，階西再拜稽首，拜餼亦如之。大夫辭，升成拜。受幣堂中西，北面。大夫降，出。賓降，授老幣，出迎大夫。大夫禮辭，許。入，揖讓如初。賓升一等，大夫従，升堂。庭實設，馬乘。賓降堂，受老束錦，大夫止。賓奉幣西面，大夫東面。賓致幣。大夫對，北面當楣，再拜稽首，受幣於楹間，南面，退，東面俟。賓再拜稽首送幣。大夫降，執左馬以出。賓送於外門外，再拜。明日，賓拜於朝，拜饔與餼，皆再拜稽首。上介饔餼三牢。飪一牢在西，鼎七，羞鼎三。腥一牢，在東，鼎七。堂上之饌六，西夾亦如之。筥及瓮，如上賓。餼一牢。門外米、禾視死牢，牢十車，薪芻倍禾。凡其實與陳，如上賓。下大夫韋弁，用束帛致之。上介韋弁以受，如賓禮。儐之兩馬束錦。士介四人，皆餼大牢，米百筥，設於門外。宰夫朝服，牽牛以致之。士介朝服，北面再拜稽首受。無儐。賓朝服問卿。卿受於祖廟。下大夫擯。擯者出請事；大夫朝服迎於外門外，再拜。賓不答拜，揖。大夫先入，每門每曲揖。及廟門，大夫揖入。擯者請命。庭實設四皮。賓奉束帛入。三揖，皆行，至於階，讓。賓升一等；大夫従，升堂，北面聽命。賓東面致命。大夫降，階西再拜稽首。賓辭，升成拜。受幣堂中西，北面。賓降，出。大夫降，授老幣，無儐。

擯者出請事。賓面，如覿幣。賓奉幣，庭實従，入門右。大夫辭。賓遂左。庭實設，揖讓如初。大夫升一等，賓従之。大夫西面，賓稱面。大夫對，北面當楣再拜，受幣於楹間，南面，退，西面立。賓當楣再拜送幣，降，出。大夫降，授老幣。

擯者出請事。上介特面，幣如覿。介奉幣。皮，二人贊。入門右，奠幣，再拜。大夫辭。擯者反幣。庭實設，介奉幣入，大夫揖讓如初。介升，大夫再拜受。介降拜，大夫降辭。介升，再拜送幣。擯者出請。眾介面，如覿幣，入門右，奠幣，皆再拜。大夫辭，介逆出。擯者執上幣出，禮請受，賓辭。大夫答再拜。擯者執上幣，立於門中以相拜，士介皆闢。老受擯者幣於中庭，士三人坐取群幣以従之。擯者出請事。賓出，大夫送於外門外，再拜。賓不顧。擯者退，大夫拜辱。

下大夫嘗使至者，幣及之。上介朝服、三介，問下大夫，下大夫如卿受幣之禮。其面，如賓面於卿之禮。

大夫若不見，君使大夫各以其爵為之受，如主人受幣禮，不拜。

夕，夫人使下大夫韋弁歸禮。堂上籩豆六，設於戶東，西上，二以並，東陳。壺設於東序，北上，二以並，南陳。醙、黍、清，皆兩壺。大夫以束帛致之。賓如受饔之禮，儐之乘馬束錦。上介四豆、四籩、四壺，受之如賓禮；儐之兩馬束錦。明日，賓拜禮於朝。

大夫餼賓大牢，米八筐。賓迎，再拜。老牽牛以致之，賓再拜稽首受。老退，賓再拜送。上介亦如之。眾介皆少牢，米六筐，皆士牽羊以致之。

公於賓，壹食，再饗。燕與羞，俶獻，無常數。賓介皆明日拜於朝。上介壹食壹饗。若不親食，使大夫各以其爵、朝服致之以侑幣。如致饔，無儐。致饗以酬幣，亦如之。大夫於賓，壹饗壹食。上介，若食，若饗；若不親饗，則公作大夫致之以酬幣，致食以侑幣。

君使卿皮弁，還玉於館。賓皮弁，襲，迎於外門外，不拜；帥大夫以入。大夫升自西階，鉤楹。賓自碑內聽命，升自西階，自左，南面受圭，退負右房而立。大夫降中庭。賓降，自碑內，東面，授上介於阼階東。上介出請，賓迎，大夫還璋，如初入。賓裼，迎。大夫賄用束紡。禮玉、束帛、乘皮，皆如還玉禮。大夫出，賓送，不拜。

公館賓，賓闢，上介聽命。聘享，夫人之聘享，問大夫，送賓，公皆再拜。公退，賓従，請命於朝。公辭，賓退。

賓三拜乘禽於朝，訝聽之。遂行，舍於郊。公使卿贈，如覿幣。受於舍門外，如受勞禮，無儐。使下大夫贈上介，亦如之。使士贈眾介，如其覿幣。大夫親贈，如其面幣，無儐，贈上介亦如之。使人贈眾介，如其面幣。士送至於竟。

使者歸，及郊，請反命。朝服，載旃，禳，乃入。乃入陳幣於朝，西上。上賓之公幣、私幣皆陳，上介公幣陳，他介皆否。束帛各加其庭實，皮左。公南鄉。卿進使者，使者執圭垂繅，北面；上介執璋屈繅，立於其左。反命，曰：「以君命聘於某君，某君受幣於某宮，某君再拜。以享某君，某君再拜。」宰自公左受玉。受上介璋，致命亦如之。執賄幣以告，曰：「某君使某子賄。」授宰。禮玉亦如之。執禮幣，以盡言賜禮。公曰：「然。而不善乎！」授上介幣，再拜首，公答再拜。私幣不告。君勞之，再拜稽首，君答再拜。若有獻，則曰：「某君之賜也。君其以賜乎？」上介徒以公賜告，如上賓之禮。君勞之。再拜稽首。君答拜。勞士介亦如之。君使宰賜使者幣，使者再拜稽首。賜介，介皆再拜稽首。乃退，介皆送至於使者之門，乃退揖。使者拜其辱。

釋幣於門，乃至於禰，筵几於室，薦脯醢。觴酒陳。席於阼，薦脯醢，三獻。一人舉爵，獻従者，行酬，乃出。上介至，亦如之。

聘遭喪，入竟，則遂也。不郊勞。不筵几。不禮賓。主人畢歸禮，賓唯饔餼之受。不賄，不禮玉，不贈。遭夫人、世子之喪，君不受，使大夫受於廟，其他如遭君喪。遭喪，將命於大夫，主人長衣練冠以受。

聘，君若薨於後，入竟則遂。赴者未至，則哭於巷，衰於館；受禮，不受饗食。赴者至，則衰而出。唯稍，受之。歸，執圭覆命於殯，升自西階，不升堂。子即位，不哭。辯覆命，如聘。子臣皆哭。與介入，北鄉哭。出，袒括髮。入門右，即位踴。

若有私喪，則哭於館，衰而居，不饗食。歸。使眾介先，衰而従之。

賓入竟而死，遂也。主人為之具，而殯。介攝其命。君弔，介為主人。主人歸禮幣，必以用。介受賓禮，無辭也。不饗食。歸，介覆命，柩止於門外。介卒覆命，出，奉柩送之。君弔，卒殯。若大夫介卒，亦如之。士介死，為之棺斂之，君不吊焉。若賓死，未將命，則既斂於棺，造於朝，介將命。若介死，歸覆命，唯上介造於朝。若介死，雖士介，賓既覆命，往，卒殯乃歸。

小聘曰問。不享，有獻，不及夫人，主人不筵几，不禮。面不升。不郊勞。其禮，如為介，三介。

記。久無事，則聘焉。若有故，則卒聘。束帛加書將命，百名以上書於策，不及百名書於方。主人使人與客讀諸門外。客將歸，使大夫以其束帛反命於館。明日，君館之。既受行，出，遂見宰，問幾月之資。使者既受行日，朝同位。出祖，釋軷，祭酒脯，乃飲酒於其側。所以朝天子，圭與繅皆九寸，剡上寸半，厚半寸，博三寸，繅三採六等，朱白倉。問諸侯，朱綠繅，八寸。皆玄纁系，長尺，絢組。問大夫之幣，俟於郊，為肆。又齎皮馬。辭無常，孫而說。辭多則史，少則不達。辭苟足以達，義之至也。辭曰：「非禮也。敢？」對曰：「非禮也。敢辭？」卿館於大夫，大夫館於士，士館於工商。管人為客，三日具沐，五日具浴。飧不致，賓不拜，沐浴而食之。卿，大夫訝。大夫，士訝。士，皆有訝。賓即館，訝將公命，又見之以其摯。賓既將公事，復見訝以其摯。凡四器者，唯其所寶，以聘可也。宗人授次。次以帷。少退於君之次。上介執圭，如重，授賓。賓入門，皇；升堂，讓；將授，志趨；授如爭承，下如送；君還，而後退。下階，發氣，怡焉；再三舉足，又趨。及門，正焉。執圭，入門，鞠躬焉，如恐失之。及享，發氣焉，盈容。眾介北面，蹌焉。私覿，愉愉焉。出，如舒雁。皇，且行；入門主敬，升堂主慎。凡庭實，隨入，左先，皮馬相間，可也。賓之幣，唯馬出，其餘皆東。多貨，則傷於德。幣美，則沒禮。賄，在聘於賄。凡執玉，無藉者襲。禮，不拜至。醴尊於東箱，瓦大一，有豐。薦脯五胑，祭半胑橫之。祭醴，再扱始扱一祭，卒再祭。主人之庭實，則主人遂以出，賓之士訝受之。既覿，賓若私獻，奉獻，將命。擯者入告，出禮辭。賓東面坐奠獻，再拜稽首。擯者東面坐取獻，舉以入告，出禮請受。賓固辭，公答再拜。擯者立於閾外以相拜，賓闢。擯者授宰夫於中庭。若兄弟之國，則問夫人。若君不見，使大夫受。自下聽命，自西階升受，負右房而立。賓降亦降。不禮。幣之所及，皆勞，不釋服。賜饔，唯羹飪。筮一尸，若昭若穆。僕為祝，祝曰：「孝孫某，孝子某，薦嘉禮於皇祖某甫、皇考某子。」如饋食之禮。假器於大夫。朌及廋車。聘日致饔。明日，問大夫。夕，夫人歸禮。既致饔，旬而稍，宰夫始歸乘禽，日如其饔餼之數。士中日則二雙。凡獻，執一雙，委其餘於面。禽羞，俶獻。比歸大禮之日，既受饔餼，請觀。訝帥之，自下門入。各以其爵，朝服。士無饔。無饔者無儐。大夫不敢辭，君初為之辭矣。凡致禮，各以其爵，朝服。皆用其饗之加籩豆。無饔者無饗禮。凡餼，大夫黍、粱、稷，筐五斛。既將公事，賓請歸。凡賓拜於朝，訝聽之。燕，則上介為賓，賓為苟敬。宰夫獻。無行，則重賄反幣。曰：「子以君命在寡君，寡君拜君命之辱。」君以社稷故，在寡小君，拜。」「君貺寡君，延及二三老，拜。」又拜送。賓於館堂楹間，釋四皮束帛。賓不致，主人不拜。大夫來使，罪，饗之；過，則餼之。其介為介。有大客後至，則先客不饗食，致之。唯大聘有几筵。十鬥曰斛，十六鬥曰籔，十藪曰秉，二百四十鬥，四秉曰筥，十筥曰稯，十稯曰秅，四百秉為一秅。

公食大夫禮

公食大夫之禮。使大夫戒，各以其爵。上介出請，入告。三辭。賓出，拜辱。大夫不答拜，將命。賓再拜稽首。大夫還，賓不拜送，遂従之。賓朝服即位於大門外，如聘。

即位，具。羹定，甸人陳鼎七，當門，南面西上，設扃鼏，鼏若束若編。設洗如饗。小臣具槃匜，在東堂下。宰夫設筵，加席、幾。無尊。飲酒、漿飲，俟於東房。凡宰夫之具，饌於東房。

公如賓服迎賓於大門內。大夫納賓。賓入門左，公再拜；賓闢，再拜稽首。公揖入，賓従。及廟門，公揖入。賓入，三揖。至於階，三讓。公升二等，賓升。大夫立於東夾南，西面北上。士立於門東，北面西上。小臣，東堂下，南面西上。宰，東夾北，西面南上。內官之士在宰東北，西面南上。介，門西，北面西上。公當楣北鄉，至壹拜，賓降也，公再拜。賓，西階東，北面答拜。擯者辭，拜也；公降一等。辭曰：「寡君従子，雖將拜，興也！」賓粟階升，不拜，命之成拜，階上北面再拜稽首。知士舉鼎，去鼏於外，次於。陳鼎於碑南，南面西上。右人抽扃，坐奠於鼎西南，順出自鼎西，左人待載。雍人以俎入，陳於鼎南。旅人南面加匕於鼎，退。大人長盥洗東南，西面北上，序進盥。退者與進者交於前。卒盥，序進，南面匕。載者西面。魚臘飪。載體進奏。魚七，縮俎，寢右。腸、胃七，同俎。倫膚七。腸、胃、膚，皆橫諸俎，垂之。大夫既匕，匕奠於鼎，逆退，複位。

公降盥，賓降，公辭。卒盥，公壹揖壹讓。公升，賓升。宰夫自東房授醯醬，公設之。賓辭，北面坐遷而東遷所。公立於序內，西鄉。賓立於階西，疑立。宰夫自東房薦豆六，設於醬東，西上，韭菹，以東醓醢、昌本；昌本南麋臡以西菁菹、鹿臡。士設俎於豆南，西上，牛、羊、豕，魚在牛南，臘、腸、胃亞之，膚以為特。旅人取匕，甸人舉鼎，順出，奠於其所。宰夫設黍、稷六簋於俎西，二以並，東北上。黍當牛俎，其西稷，錯以終，南陳。大羹湆，不和，實於鐙。宰右執鐙，左執蓋，由門入，升自阼階，盡階，不升堂，授公，以蓋降，出，入反位。公設之於醬西，賓辭，坐遷之。宰夫設鉶四於豆西，東上，牛以西羊，羊南豕豕以東牛。飲酒，實於觶，加於豐。宰夫右執觶，左執豐，進設於豆東。宰夫東面，坐啟簋會，各卻於其西。贊者負東房，南面，告具於公。

公再拜，揖食，賓降拜，公辭，賓升，再拜稽首。賓升席，坐取韭菹，以辯擩於醢，上豆之間祭。贊者東面坐取黍，實於左手，辯，又取稷，辯，反於右手，興，以授賓，賓祭之。三牲之肺不離，贊者辯取之，壹以授賓。賓興愛，坐祭。挩手，扱上鉶以柶，辯擩之，上鉶之間祭。祭飲酒於上豆之間。魚、臘、醬、湆不祭。

宰夫授公飯粱，公設之於湆西。賓北面辭，坐遷之。公與賓皆復初位。宰夫膳稻於粱西。士羞庶羞，皆有大、蓋，執豆如宰。先者反之，由門入，升自西階。先者一人升，設於稻南簋西，間容人。旁四列，西北上，膷以東，臐、膮、牛炙。炙南醢以西，牛胾、醢、牛鮨，鮨南羊炙，以東羊胾、醢、豕炙，炙南醢，以西豕胾、芥醬、魚膾。眾人騰羞者盡階、不升堂，授，以蓋降，出。贊者負東房，告備於公。

贊升賓。賓坐席末，取粱，即稻，祭於醬湆間。贊者北面坐，辯取庶羞之大，興，一以授賓。賓受，兼壹祭之。賓降拜，公辭。賓升，再拜稽首。公答再拜。

賓北面自間坐，左擁簠粱，右執湆，以降。公辭。賓西面坐奠於階西，東面對，西面坐取之；慄階升，北面反奠於其所；降辭公。公許，賓升，公揖退於箱。擯者退，負東塾而立。賓坐，遂捲加席，公不辭。賓三飯以湆醬。宰夫執觶漿飲與其豐以進。賓挩手，興受。宰夫設其豐於稻西。庭實設。賓坐祭，遂飲，奠於豐上。

公受宰夫束帛以侑，西鄉立。賓降筵，北面。擯者進相幣。賓降辭幣，升聽命，降拜。公辭。賓升，再拜稽首，受幣，當東楹，北面；退，西楹西，東面立。公壹拜，賓降也，公再拜。介逆出。賓北面揖，執庭實以出。公降立。上介受賓幣，従者訝受皮。

賓入門左，沒霤，北面再拜稽首。公辭，揖讓如初，升。賓再拜稽首，公答再拜。賓降辭公，如初。賓升，公揖退於箱。賓卒食會飯，三飲，不以醬湆。

挩手，興，北面坐，取粱與醬以降，西面坐奠於階西，東面再拜稽首。公降，再拜。介逆出，賓出。公送於大門內，再拜。賓不顧。

有司捲三牲之俎，歸於賓館。魚臘不與。

明日，賓朝服拜賜於朝，拜食與侑幣，皆再拜稽首。訝聽之。

上大夫八豆，八簋，六鉶，九俎，魚臘皆二俎；魚，腸胃，倫膚，若九，若十有一，下大夫則若七，若九。庶羞，西東毋過四列。上大夫，庶羞二十，加於下大夫，以雉、兔、鶉、鴽。

若不親食，使大夫各以其爵、朝服以侑幣致之。豆實，實於瓮，陳於楹外，二以並，北陳。簋實，實於筐，陳於楹內、兩楹間，二以並，南陳。庶羞陳於碑內，庭實陳於碑外。牛、羊、豕陳於門內，西方，東上。賓朝服以受，如受饔禮。無擯。明日，賓朝服以拜賜於朝。訝聽命。

大夫相食，親戒速。迎賓於門外，拜至，皆如饗拜。降盥。受醬、湆、侑幣——束錦也，皆自阼階降堂受，授者升一等。賓止也。賓執粱與湆，之西序端。主人辭，賓反之。捲加席，主人辭，賓反之。辭幣，降一等，主人従。受侑幣，再拜稽首。主人送幣，亦然。辭於主人，降一等，主人従。卒食，徹於西序端；東面再拜，降出。其他皆如公食大夫之禮。

若不親食，則公作大夫朝服以侑幣致之。賓受於堂。無擯。

記。不宿戒，戒不速。不授幾。無阼席。亨於門外東方。司宮具幾，與蒲筵常緇布純，加萑席尋玄帛純，皆捲自末。宰夫筵，出自東房。賓之乘車在大門外西方，北面立。鉶芼，牛藿，羊苦，豕薇，皆有滑。贊者盥，従俎升。簠有蓋冪。凡炙無醬。上大夫：蒲筵加萑席。其純，皆如下大夫純。卿擯由下。上贊，下大夫也。上大夫，庶羞。酒飲，漿飲，庶羞可也。拜食與侑幣，皆再拜稽首。

覲禮

覲禮。至於郊，王使人皮弁用璧勞。侯氏亦皮弁迎於帷門之外，再拜。使者不答拜，遂執玉，三揖。至於階，使者不讓，先升。侯氏升聽命，降，再拜稽首，遂升受玉。使者左還而立，侯氏還璧，使者受。侯氏降，再拜稽首，使者乃出。侯氏及止使者，使者乃入。侯氏與之讓升。侯氏先升，授幾。侯氏拜送幾；使者設幾，答拜。侯氏用束帛、乘馬儐使者，使者再拜受。侯氏再拜送幣。使者降，以左驂出。侯氏送於門外，再拜。侯氏遂従之。

天子賜舍，曰：「伯父，女順命於王所，賜伯父舍！」侯氏再拜稽首，儐之束帛、乘馬。

天子使大夫戒，曰：「某日，伯父帥乃初事。」侯氏再拜稽首。

諸侯前朝，皆受舍於朝。同姓西面北上，異姓東面北上。

侯氏裨冕，釋幣於禰。乘墨車，載龍旂、弧韣乃朝以瑞玉，有繅。

天子設斧依於戶牖之間，左右幾。天子袞冕，負斧依。嗇夫承命，告於天子。天子曰：「非他，伯父實來，予一人嘉之。伯父其入，予一人將受之。」侯氏入門右，坐奠圭，再拜稽首。擯者謁。侯氏坐取圭，升致命。王受之玉。侯氏降，階東北面再拜稽首。擯者延之，曰：「升！」升成拜，乃出。

四享皆束帛加璧，庭實唯國所有。奉束帛，匹馬卓上，九馬隨之，中庭西上，奠幣，再拜稽首。擯者曰：「予一人將受之。」侯氏升，致命。王撫玉。侯氏降自西階，東面授宰幣，西階前再拜稽首，以馬出，授人，九馬隨之。事畢。

乃右肉袒於廟門之東。乃入門右，北面立，告聽事。擯者謁諸天子。天子辭於侯氏，曰：「伯父無事，歸寧乃邦！」侯氏再拜稽首，出，自屏南適門西，遂入門左，北面立，王勞之。再拜稽首。擯者延之，曰：「升！」升成拜，降出。

天子賜侯氏以車服。迎於外門外，再拜。路先設，西上，路下四，亞之，重賜無數，在車南。諸公奉篋服，加命書於其上，升自西階，東面，大史是右。侯氏升，西面立。大史述命。侯氏降兩階之間；北面再拜稽首，升成拜。大史加書於服上，侯氏受。使者出。侯氏送，再拜，儐使者，諸公賜服者，束帛、四馬，儐大史亦如之。齋同姓大國則曰伯父，其異姓則曰伯舅。同姓小邦則曰叔父，其異姓小邦則曰叔舅。

饗，禮，乃歸。

諸侯覲於天子，為宮方三百步，四門，壇十有二尋、深四尺，加方明於其上。方明者，木也，方四尺，設六色，東方青，南方赤，西方白，北方黑，上玄，下黃。設六玉，上圭，下璧，南方璋，西方琥，北方璜，東方圭。上介皆奉其君之旂，置於宮，尚左。公、侯、伯、子、男，皆就其旂而立。四傳擯。天子乘龍，載大旂，象日月、升龍、降龍；出，拜日於東門之外，反祀方明。禮日於南門外，禮月與四瀆於北門外，禮山川丘陵於西門外。

祭天，燔柴。祭山、丘陵，升。祭川，沉。祭地，瘞。

記。幾，俟於東箱。偏駕不入王門。奠圭於繅上。

喪服

喪服，斬衰裳，苴絰杖，絞帶，冠繩纓，菅屨者。諸侯為天子，君，父為長子，為人後者。妻為夫，妾為君，女子子在室為父，布總，箭笄，髽，衰，三年。子嫁，反在父之室，為父三年。公士、大夫之眾臣，為其君布帶、繩屨。

疏衰裳齊，牡麻絰，冠布纓，削杖，布帶，疏屨三年者，父卒則為母，繼母如母，慈母如母，母為長子。

疏衰裳齊，牡麻絰，冠布纓，削杖，布帶，疏屨，期者，父在為母，妻，出妻之子為母。出妻之子為父後者則為出母無服。父卒，繼母嫁，従，為之服，報。

不杖，麻屨者。祖父母，世父母，叔父母；大夫之適子為妻，昆弟；為眾子，昆弟之子；大夫之庶子為適昆弟適孫。為人後者，為其父母，報。女子子適人者為其父母、昆弟之為父後者，繼父同居者，為夫之君。姑、姊妹、女子子適人無主者，姑、姊妹報。為君之父、母、妻、長子、祖父母。妾為女君。婦為舅姑，夫之昆弟之子。公妾、大夫之妾為其子。女子子為祖父母。大夫之子為世父母、叔父母、子、昆弟、昆弟之子，姑、姊妹、女子子無主者，為大夫命婦者，唯子不報。大夫為祖父母、適孫為士者。公妾以及士妾為其父母。

疏衰裳齊，牡麻絰，無受者。寄公為所寓，丈夫、婦人為宗子、宗子之母、妻，為舊君、君之母、妻，庶人為國君；大夫在外，其妻、長子為舊國君；繼父不同居者，曾祖父母，大夫為宗子，舊君。曾祖父母為士者如眾人，女子子嫁者、未嫁者為曾祖父母。

大功布衰裳，牡麻絰，無受者：子、女子子之長殤、中殤，叔父之長殤、中殤，姑、姊妹之長殤、中殤，昆弟之長殤、中殤，夫之昆弟之子、女子子之長殤、中殤，適孫之長殤、中殤，大夫之庶子為適昆弟子之長殤、中殤，公子之長殤、中殤，大夫為適子之長殤、中殤。其長殤皆九月，纓絰；其中殤，七月，不纓絰。

大功布衰裳，牡麻絰纓，布帶，三月。受以小功衰，即葛，九月者：姑、姊妹、女子子適人者，従父昆弟；為人後者為其昆弟，庶孫；適婦，女子子適人者為眾昆弟；侄丈夫婦人，報。夫之祖父母、世父母、叔父母，大夫為世父母、叔父母、子、昆弟、昆弟之子為士者；公之庶昆弟、大夫之庶子為母、妻、昆弟，皆為其従父昆弟之為大夫者；為夫之昆弟之婦人子適人者；大夫之妾為君之庶子；女子子嫁者、未嫁者，為世父母、叔父母、姑、姊妹，大夫、大夫之妻、大夫之子、公之昆弟為姑、姊妹、女子子嫁於大夫者，君為姑、姊妹、女子子嫁於國君者。

繐衰裳，牡麻絰，既葬除之者。諸侯之大夫為天子。

小功布衰裳，澡麻帶絰，五月者。叔父之下殤，適孫之下殤，昆弟之下殤，大夫庶子為適昆弟之下殤，為姑、姊妹、女子子之下殤，為人後者為其昆弟、従父昆弟之長殤，為夫之叔父之長殤；昆弟之子、女子子、夫之昆弟之子、女子子之下殤；為侄、庶孫丈夫婦人之長殤；大夫、公之昆弟、大夫之子，為其昆弟、庶子、姑、姊妹、女子子之長殤；大夫之妾為庶子之長殤。

小功布衰裳，牡麻絰，即葛，五月者。従祖祖父母，従祖父母，報；従祖昆弟，従父姊妹、孫適人者，為人後者為其姊妹適人者，為外祖父母；従母，丈夫婦人報；夫之姑、姊妹，娣、姒婦，報；大夫、大夫之子、公之昆弟為従父昆弟，庶孫，姑、姊妹、女子子適士者；大夫之妾為庶子適人者；庶婦；君之父母、従母；君子子為庶母慈己者。

緦麻，三月者。族曾祖父母，族祖父母，族父母，族昆弟；庶孫之婦，庶孫之中殤；従祖姑、姊妹適人者，報；従祖父、従祖昆弟之長殤；外孫，従父昆弟侄之下殤，夫之叔父之中殤、下殤；従母之長殤，報；庶子為父後者，為其母；士為庶母；貴臣、貴妾；乳母，従祖昆弟之子，曾孫，父之姑，従母昆弟，甥，婿，妻之父母，姑之子，舅，舅之子；夫之姑姊妹之長殤；夫之諸祖父母，報；君母之昆弟；従父昆弟之子長殤，昆弟之孫之長殤，為夫之従父昆弟之妻。

記。公子為其母，練冠，麻，麻衣縓緣；為其妻，縓冠，葛絰，帶，麻衣縓緣。皆既葬除之。大夫、公之昆弟，大夫之子，於兄弟降一等。為人後者，於兄弟降一等，報；於所為後之子、兄弟，若子。兄弟皆在他邦，加一等。不及知公母，與兄弟居，加一等。朋友皆在他邦，袒免，歸則已。朋友，麻。君之所為兄弟服，室老降一等。夫之所為兄弟服，妻降一等。庶子為後者，為其外祖父母、従母、舅，無服。不為後，如邦人。宗子孤為殤，大功衰，小功衰，皆三月。親，則月算如邦人。改葬，緦。童子，唯當室緦。凡妾為私兄弟，如邦人。大夫弔於命婦，錫衰。命婦弔於大夫，亦錫衰。女子子適人者為其父母，婦為舅姑，惡笄有首以髽。卒哭，子折笄首以笄，布總。

妾為女君、君之長子，惡笄有首，布總。凡衰，外削幅；裳，內削幅，幅三衤包。若齊，裳內，衰外。負，廣出於適寸。適，博四寸，出於衰。衰，長六寸，博四寸。衣帶，下尺。衽，二尺有五寸。袂，屬幅。衣，二尺有二寸。祛，尺二寸。衰三升，三升有半。其冠六升。以其冠為受，受冠七升。齊衰四升，其冠七升。以其冠為受，受冠八升。繐衰四升有半，其冠八升。大功八升，若九升。小功十升，若十一升。

士喪禮

士喪禮。死於適室，幠用斂衾。復者一人以爵弁服，簪裳於衣，左何之，扱領於帶；升自前東榮、中屋，北面招以衣，曰：「皋某復！」三，降衣於前。受用篋，升自阼階，以衣尸。復者降自後西榮。

楔齒用角柶。綴足用燕幾。奠脯醢、醴酒。升自阼階，奠於尸東。帷堂。

乃赴於君。主人西階東，南面，命赴者，拜送。有賓，則拜之。

入，坐於床東。眾主人在其後，西面。婦人俠床，東面。親者在室。眾婦人戶外北面，眾兄弟堂下北面。

君使人弔。徹帷。主人迎於寢門外，見賓不哭，先入，門右北面。弔者入，升自西階，東面。主人進中庭，弔者致命。主人哭，拜稽顙，成踴。賓出，主人拜送於外門外。

君使人襚。徹帷。主人如初。襚者左執領，右執要，入，升致命。主人拜如初。襚者入衣尸，出。主人拜送如初。唯君命，出，升降自西階。遂拜賓，有大夫則特拜之。即位於西階下，東面，不踴。大夫雖不辭，入也。

親若襚，不將命，以即陳。庶兄弟襚，使人以將命於室，主人拜於位，委衣於尸東床上。朋友襚，親以進，主人拜，委衣如初，退，哭，不踴。徹衣者，執衣如襚，以適房。

為銘，各以其物。亡，則以緇長半幅，䞓䞓末長終幅，廣三寸。書銘於末，曰：「某氏某之柩。」竹杠長三尺，置於宇西階上。

甸人掘坎於階間，少西。為垼於西牆下，東鄉。新盆，槃，瓶，廢敦，重鬲，皆濯，造於西階下。

陳襲事於房中，西領，南上，不綪。明衣裳，用布。鬠笄用桑，長四寸，紌中。布巾，環幅，不鑿。掩，練帛廣終幅，長五尺，析其末。瑱，用白纊。幎目，用緇，方尺二寸，䞓里，著，組系。握手，用玄，纁里，長尺二寸，廣五寸，牢中旁寸，著，組系。決，用正王棘，若檡棘，組系，纊極二。冒，緇質，長與手齊，䞓殺，掩足。爵弁服、純衣、皮弁服、褖衣、緇帶、韎韐、竹笏。夏葛屨，冬白屨，皆繶緇絇純，組綦繫於踵。庶襚繼陳，不用。

貝三，實於笄。稻米一豆，實於筐。沐巾一，浴巾二，皆用谷，於笲。櫛，於簞。浴衣，於篋。皆饌於西序下，南上。

管人汲，不說繘，屈之。祝淅米於堂，南面，用盆。管人盡階，不升堂，受潘，煮於垼，用重鬲。祝盛米於敦，奠於貝北。士有冰，用夷槃可也。外御受沐入。主人皆出，戶外北面。乃沐，櫛，挋用巾，浴，用巾，挋用浴衣。渜濯棄於坎。蚤，揃如他日。鬠用組，扱笄，設明衣裳。主人入，即位。

商祝襲祭服，褖衣次。主人出，南面，左袒，扱諸面之右，盥於盆上，洗貝，執以入。宰洗柶，建於米，執以従。商祝執巾従入，當牖北面，徹枕，設巾，徹楔，受貝，奠於尸西。主人由足西，床上坐，東面。祝又受米，奠於貝北。宰従立於床西，在右。主人在扱米，實於右，三，實一貝。左、中亦如之。又實米，唯盈。主人襲，反位。

商祝掩，瑱，設幎目，乃屨，綦結於跗，連絇。乃襲，三稱。明衣不在算。設韐、帶，搢笏。設決，麗於腕，自飯持之，設握，乃連腕。設冒，櫜之，幠用衾。巾、柶、鬊、蚤埋於坎。

重木，刊鑿之。甸人置重於中庭，三分庭，一在南。夏祝鬻餘飯，用二鬲於西牆下。冪用疏布，久之，系用靲，縣於重，冪用葦席，北面，左衽，帶用靲，賀之，結於後。祝取銘置於重。

厥明，陳衣於房，南領，西上，綪，絞橫三縮一，廣終幅，析其末。緇衾，赬里，無紞。祭服次，散衣次，凡十有九稱，陳衣繼之，不必盡用。

饌於東堂下，脯醢醴酒。冪奠用功布，實於簞，在饌東。設盆盥於饌東，有巾。

苴絰，大鬲，下本在左，要絰小焉；散帶垂，長三尺。牡麻絰，右本在上，亦散帶垂。皆饌於東方。婦人之帶，牡麻結本，在房。

床第，夷衾，饌於西坫南。西方盥，如東方。

陳一鼎於寢門外，當東塾，少南，西面。其實特豚，四鬄，去蹄，兩胉，脊、肺。設扃鼏，鼏西末。素俎在鼎西，西順，覆匕，東柄。

士盥，二人以並，東面立於西階下。布席於戶內，下莞上簟。商祝布絞衾、散衣、祭服。祭服不倒，美者在中。士舉遷尸，反位。設床第於兩楹之間，衽如初，有枕。卒斂，徹帷。主人西面馮尸，踴無算；主婦東面馮，亦如之。主人髺發，袒，眾主人免於房。婦人髽於室。士舉，男女奉尸，侇於堂，幠無夷衾。男女如室位，踴無算。主人出於足，降自西階。眾主人東即位。婦人阼階上西面。主人拜賓，大夫特拜，士旅之，即位踴，襲絰於序東，複位。

乃奠。舉者盥，右執匕，卻之，左執俎，橫攝之，入，阼階前西面錯，錯俎北面。右人左執匕，抽扃予左手，兼執之，取鼏，委於鼎北，加扃，不坐。乃朼，載。載兩髀於兩端，兩肩亞，兩肩亞，脊、肺在於中，皆覆。進柢，執而俟。夏祝及執事盥，執醴先，酒、脯、醢、俎従，升自阼階。丈夫踴。甸人徹鼎，巾待於阼階下。奠於尸東，執醴酒，北面西上。豆錯，俎錯於豆東。立於俎北，西上。醴酒錯於豆南。祝受巾，巾之，由足降自西階。婦人踴。奠者由重南，東。丈夫踴。賓出，主人拜送於門外。

乃代哭，不以官。

有襚者，則將命，擯者出請，入告。主人待於位。擯者出，告須，以賓入。賓入中庭，北面致命。主人拜稽顙。賓升自西階，出於足，西面委衣如於室禮，降，出。主人出，拜送。朋友親襚，如初儀，西階東，北面哭，踴三，降，主人不踴。襚者以褶，則必有裳，執衣如初。徹衣者亦如之，升，降自西階，以東。

宵，為燎於中庭。厥明，滅燎。陳衣於房，南領，西上，綪。絞紟，衾二。君襚，祭服，散衣，庶襚，凡三十稱，紟不在算。不必盡用。東方之饌，兩瓦甒，其實醴酒，角觶，木柶；毼豆兩，其實葵菹芋、蠃醢，兩籩，無縢，布巾，其實慄，不擇，脯四脡。奠席在饌北，斂席在其東。掘肂見衽。棺入，主人不哭。升棺用軸，蓋在下。熬黍稷各二筐，有魚臘，饌於西坫南。陳三鼎於門外，北上。豚合升，魚鱄鮒九，臘左胖，髀不升，其他皆如初。燭俟於饌東。

祝、徹、盥於門外，入，升自阼階，丈夫踴。祝徹巾，授執事者以待。徹饌，先取醴酒，北面。其餘取先設者，出於足，降自西階，婦人踴。設於序西南，當西榮，如設於堂。醴酒位如初，執事豆北，南面東上。乃適饌。

帷堂。婦人尸西東面。主人及親者升自西階，出於足，西面袒。士盥位如初。布席如初。商祝布絞、紟、衾、衣，美者在外，君襚不倒。有大夫，則告。士舉遷尸，複位。主人踴無算。卒斂，徹帷。主人馮如初，主婦亦如之。

主人奉尸斂於棺，踴如初，乃蓋。主人降，拜大夫之後至者，北面視肂。眾主人複位。婦人東複位。設熬，旁一筐，乃塗。踴無算。卒塗，祝取銘置於肂。主人復閃位，踴，襲。

乃奠。燭升自阼階，祝執巾，席従，設於奧，東面。祝反降，及執事執饌。士盥，舉鼎入，西面北上，如初。載，魚左首，進鬐，三列，臘進柢。祝執醴如初，酒、豆、籩、俎従，升自阼階，丈夫踴。甸人徹鼎。奠由楹內入於室。醴酒北面。設豆，右菹，菹南慄，慄東脯。豚當豆。魚次臘特於俎北，醴酒在籩南。巾如初。既錯者出，立於戶西，西上。祝後，闔戶，先由楹西，降自西階，婦人踴。奠者由重南東，丈夫踴。

賓出，婦人踴，主人拜送於門外，入，及兄弟北面哭殯。兄弟出，主人拜送於門外。眾主人出門，哭止，皆西面於東方。闔門。主人揖，就次。

君若有賜焉，則視斂。既布衣，君至，主人出迎於外門外，見馬首，不哭，還，入門右，北面，及眾主人袒。巫止於廟門外，祝代之。小臣二人執戈先，二人後。君釋採，入門，主人闢。君升自阼階，西鄉。祝負墉，南面，主人中庭。君哭。主人哭，拜稽顙，成踴，出。君命反行事，主人複位。君升主人，主人西楹東，北面。升公卿大夫，繼主人，東上。乃斂。卒，公卿大夫逆降，複位。主人降，出。君反主人，主人中庭。君坐撫，當心。主人拜稽顙，成踴，出。君反之，復初位。眾主人闢於東壁，南面。君降，西鄉，命主人馮尸。主人升自西階，由足，西面馮尸，不當君所，踴。主婦東面馮，亦如之。奉尸斂於棺，乃蓋，主人降，出。君反之，入門左，視塗。君升即位，眾主人複位，卒塗，主人出，君命之反奠。入門右，乃奠，升自西階。君要節而踴，主人従踴。卒奠，主人出，哭者止。君出門，廟中哭。主人不哭，闢。君式之。貳車畢乘，主人哭，拜送。襲，入即位，眾主人襲，拜大夫之後至者，成踴。賓出，主人拜送。

三日，成服，杖，拜君命及眾賓。不拜棺中之賜。

朝夕哭，不闢子卯。婦人即位於堂，南上，哭。丈夫即位於門外，西面北上；外兄弟在其南，南上；賓繼之，北上。門東，北面西上；門西，北面東上；西方，東面北上。主人即位，闢門。婦人拊心，不哭。主人拜賓，旁三，右還，入門，哭。婦人踴。主人堂下，直東序，西面。兄弟皆即位，如外位。卿大夫在主人之南。諸公門東，少進。他國之異爵者門西，少進。敵，則先拜他國之賓。凡異爵者，拜諸其位。徹者盥於門外，燭先入，升自阼階。丈夫踴。祝取醴，北面；取酒，立於其東；取豆、籩、俎，南面西上。祝先出，酒、豆、籩、俎序従，降自西階。婦人踴。設於序西南，直西榮。醴酒北面西上，豆西面，錯。立於豆北，南面。籩、俎既錯，立於執豆之西，東上。酒錯，複位，醴錯於西，遂先，由主人之北適饌。乃奠，醴、酒、脯、醢升。丈夫踴，入。如初設，不巾。錯者出，立於戶西，西上。滅燭，出。祝闔門，先降自西階。婦人踴。奠者由重南，東。丈夫踴。賓出，婦人踴，主人拜送。眾主人出，婦人踴。出門，哭止。皆複位。闔門。主人卒拜送賓，揖眾主人，乃就次。

朔月，奠用特豚、魚臘，陳三鼎如初。東方之饌亦如之。無籩，有黍稷。用瓦敦，有蓋，當籩位。主人拜賓，如朝夕哭。卒徹，舉鼎入，升，皆如初奠之儀。卒朼，釋匕於鼎，俎行。朼者逆出，甸人徹鼎。其序，醴酒、菹醢、黍稷、俎。其設於室、豆錯，俎錯，臘特，黍稷當籩位。敦啟會，卻諸其南。醴酒位如初。祝與執豆者巾，乃出。主人要節而踴，皆如朝夕哭之儀。月半不殷奠。有薦新，如朔奠。徹朔奠，先取醴酒，其餘取先設者。敦啟會，面足。序出，如入。其設於外，如於室。

筮宅，冢人營之。掘四隅，外其壤。掘中，南其壤。既朝哭，主人皆往，兆南北面，免絰。命筮者在主人之右。筮者東面，抽上韇，兼執之，南面受命。命曰：「哀子某，為其父某甫筮宅。度茲幽宅，兆基無有後艱？」筮人許諾，不述命，右還，北面，指中封而筮。卦者在左。卒筮，執卦以示命筮者。命筮者受視，反之，東面。旅占，卒，進告於命筮者與主人：「占之曰従。」主人絰，哭，不踴。若不従，筮擇如初儀。歸，殯前北面哭，不踴。

既井槨，主人西面拜工，左還槨，反位，哭，不踴。婦人哭於堂。獻材於殯門外，西面北上，綪。主人遍視之，如哭槨。獻素、獻成亦如之。

卜日，既朝哭，皆復外位。卜人先奠龜於西塾上，南首，有席。楚焞置於燋，在龜東。族長蒞卜，及宗人吉服立於門西，東面南上。占者三人在其南，北上。卜人及執燋、席者在塾西。闔東扉，主婦立於其內。席於闑西閾外。宗人告事具。主人北面，免絰，左擁之。蒞卜即位於門東，西面。卜人抱龜燋，先奠龜，西首，燋在北。宗人受卜人龜，示高。蒞卜受視，反之。宗人還，少退，受命。命曰：「哀子某，來日某，卜葬其父某甫。考降，無有近悔？」許諾，不述命；還即席，西面坐；命龜，興；授卜人龜，負東扉。卜人坐，作龜，興。宗人受龜，示蒞卜。蒞卜受視，反之。宗人退，東面。乃旅占，卒，不釋龜，告於蒞卜與主人：「占曰某日従。」授卜人龜。告於主婦，主婦哭。告於異爵者。使人告於眾賓。卜人徹龜。宗人告事畢。主人絰，入，哭，如筮宅。賓出，拜送，若不従，卜擇如初儀。

既夕禮

既夕哭，請啟期，告於賓。

夙興，設盥於祖廟門外。陳鼎皆如殯，東方之饌亦如之。夷床饌於階間。

二燭俟於殯門外。丈夫髽，散帶垂，即位如初。婦人不哭。主人拜賓，入，即位，袒。商祝免袒，執功布入，升自西階，盡階，不升堂。聲三，啟三，命哭。燭入。祝降，與夏祝交於階下。取銘置於重。踴無算。商祝拂柩用功布，幠用夷衾。

遷於祖，用軸。重先，奠従，燭従，柩従，燭従，主人従。升自西階。奠俟於下，東面北上。主人従升，婦人升，東面。眾主人東即位。正柩於兩楹間，用夷床。主人柩東，西面。置重如初。席升設於柩西。奠設如初，巾之，升降自西階。主人踴無算，降，拜賓，即位，踴，襲。主婦及親者由足，西面。

薦車，直東榮，北輈。質明，滅燭。徹者升自阼階，降自西階。乃奠如初，升降自西階。主人要節而踴。薦馬，纓三就，入門，北面，交轡，圉人夾牽之。御者執策立於馬後。哭成踴，右還，出。賓出，主人送於門外。

有司請祖期。曰：「日側。」主人入，袒。乃載，踴無算。卒束。襲。降奠，當前束。商祝飾柩，一池，紐前䞓後緇，齊三採，無貝。設披。屬引。古陳明器於乘車之西。折，橫覆之。抗木，橫三，縮二。加抗席三。加茵，用疏布，緇翦，有幅，亦縮二橫三。器西南上，綪。茵。苞二。筲三，黍，稷，麥。瓮三，醯，醢，屑。冪用疏布。甒二，醴，酒。冪用功布。皆木桁，久之。用器：弓矢，耒耜，兩敦，兩杅，槃，匜。匜實於槃中，南流。無祭器。有燕樂器可也。役器，甲，胄，乾，笮。燕器，杖，笠，翣。

徹奠，巾席俟於西方。主人要節而踴，袒。商祝御柩，乃祖。踴，襲，少南，當前束。婦人降，即位於階間。祖，還車不還器。祝取銘，置於茵。二人還重，左還。布席，乃奠如初，主人要節而踴。薦馬如初。賓出。主人送，有司請葬期。入，複位。

公賵玄纁束，馬兩。擯者出請，入告。主人釋杖，迎於廟門外，不哭。先入門右，北面，及眾主人袒。馬入設。賓奉幣，由馬西當前輅，北面致命。主人哭，拜稽顙，成踴。賓奠幣於棧左服，出。宰由主人之北，舉幣以東。士受馬以出。主人送於外門外，拜，襲，入複位，杖。

賓賵者將命，擯者出請，入告，出告須。馬入設，賓奉幣。擯者先入，賓従，致命如初。主人拜於位，不踴。賓奠幣如初，舉幣、受馬如按。擯者出請。若奠，入告，出，以賓入，將命如初。士受羊，如受馬。又請。若賻，入告。主人出門左，西面。賓東面將命，主人拜，賓坐委之；宰由主人之北，東面舉之，反位。若無器，則捂受之。又請，賓告事畢，拜送入。贈者將命，擯者出請，納賓如初。賓奠幣如初。若就器，則坐奠於陳。凡將禮，必請而後拜送。兄弟，賵、奠可也。所知，則賵而不奠。知死者贈，知生者賻。書賵於方，若九，若七，若五。書遣於策。乃代哭，如初。宵，為燎於門內之右。

厥明，陳鼎五於門外，如初。其實。羊左胖，髀不升，腸五，胃五，離肺。豕亦如之，豚解，無腸胃。魚、臘、鮮獸，皆如初。東方之饌：四豆，脾析，蜱醢，葵菹，蠃醢；四籩，棗，糗，慄，脯；醴，酒。陳器。滅燎。執燭，俠輅，北面。賓入者，拜之。徹者入，丈夫踴。設於西北，婦人踴。徹者東，鼎入，乃奠。豆南上，綪。籩，蠃醢南，北上，綪。俎二以成，南上，不綪。特鮮獸。醴、酒在籩西，北上。奠者出，主人要節而踴。

甸人抗重。出自道，道左倚之。薦馬，馬出自道，車各従其馬，駕於門外，西面而俟，南上。徹者入，踴如初。徹巾，苞牲，取下體。不以魚臘。行器，茵、苞、器序従，車従。徹者出。踴如初。

主人之史請讀賵，執算従。柩東，當前束，西面。不命毋哭，哭者相止也。唯主人主婦哭。燭在右，南面。讀書，釋算則坐。卒，命哭，滅燭，書與算執之以逆出。公史自西方，東面，命毋哭，主人、主婦皆不哭。讀遣，卒，命哭，滅燭，出。

商祝執功布以御柩。執披。主人袒。乃行。踴無算。出宮，踴，襲。至於邦門，公使宰夫贈玄纁束。主人去杖，不哭，由左聽命。賓由右致命。主人哭，拜稽顙。賓升，實幣於蓋，降。主人拜送，複位，杖。乃行。

至於壙。陳器於道東西，北上。茵先入。屬引。主人袒。眾主人西面，北上。婦人東面。皆不哭。乃窆。主人哭，踴無算。襲，贈用制幣，玄纁束，拜稽顙，踴如初。卒，袒，拜賓。主婦亦拜賓；即位，拾踴三，襲。賓出，則拜送。藏器於旁，加見。藏苞筲於旁。加折，卻之。加抗席，覆之。加抗木。實土三。主人拜鄉人。即位，踴，襲，如初。

乃反哭，入，升自西階，東面。眾主人堂下東面，北上。婦人入，丈夫踴，升自阼階。主婦入於室，踴，出即位，及丈夫拾踴，三。賓弔者升自西階，曰：「如之何！」主人拜稽顙。賓降，出。主人送於門外，拜稽顙。遂適殯宮，皆如啟位，拾踴三。兄弟出，主人拜送。眾主人出門，哭止，闔門。主人揖眾主人，乃就次。

猶朝夕哭，不奠。三虞。卒哭。明日，以其班祔。

記。士處適寢，寢東首於北墉下。有疾，疾者齊。養者皆齊，徹琴瑟。疾病，外內皆掃。徹褻衣，加新衣。御者四人，皆坐持體。屬纊，以俟絕氣。男子不絕於婦人之手，婦人不絕於男子之手。乃行禱於五祀。乃卒。主人啼，兄弟哭。設床第，當牖。衽，下莞上簟，設枕。遷尸。復者朝服，左執領，右執要，招而左。楔，貌如軛，上兩末。綴足用燕幾，校在南，御者坐持之。即床而奠，當腢，用吉器。若醴，若酒，無巾柶。赴曰：「君之臣某死。」赴母、妻、長子，則曰：「君之臣某之某死。」室中，唯主人、主婦坐。兄弟有命夫命婦在焉，亦坐。尸在室，有君命，眾主人不出。襚者委衣於床，不坐。其襚於室，戶西北面致命。夏祝淅米，差盛之。御者四人，抗衾而浴，礻亶第。其母之喪，則內御者浴，鬠無笄。設明衣，婦人則設中帶。卒洗，貝反於笄，實貝，柱右齻左齻塞耳。掘坎，南順，廣尺，輪二尺，深三尺；南其壤。垼，用塊。明衣裳，用幕布，袂屬幅，長下膝。有前後裳，不闢，長及觳。縓綼緆。緇純。設握，里親膚，系鉤中指，結於腕。甸人築坅坎。隸人涅廁。既襲，宵為燎於中庭。厥明，滅燎，陳衣。凡絞紟用布，倫如朝服。設棜於東堂下，南順，齊於坫。饌於其上兩甒醴、酒，酒在南。篚在東，南順，實角觶四，木柶二，素勺二。豆在甒北，二以並，籩亦如之。凡籩豆，實具設，皆巾之。觶，俟時而酌，柶覆加之，面枋；及錯，建之。小斂，闢奠不出室。無踴節。既馮尸，主人袒，髺發，絞帶；眾主人布帶。大斂於阼。大夫升自西階，階東，北面東上。既馮尸，大夫逆降，複位。巾奠，執燭者滅燭出，降自阼階，由主人之北，東。既殯，主人說髦。三日絞垂。冠六升，外縪，纓條屬，厭。衰三升。履外納。杖下本，竹桐一也。居倚廬，寢苫枕塊。不說絰帶。哭晝夜無時。非喪事不言。歠粥，朝一溢米，夕一溢米。不食菜果。主人乘惡車，白狗幦，蒲蔽，御以蒲菆，犬服，木錧，約綏，約轡，木鑣。馬不齊髦。主婦之車亦與之，疏布礻炎。貳車，白狗攝服，其倉皆如乘車。

朔月，童子執帚，卻之，左手奉之，従徹者而入。比奠，舉席，掃室，聚諸㝔，布席如初。卒奠，掃者執帚，垂末內鬣，従執燭者而東。燕養、饋羞、湯沐之饌，如他日。朔月若薦新，則不饋於下室。筮宅，冢人物土。卜日吉，告従於主婦；主婦哭，婦人皆哭；主婦升堂，哭者皆止。啟之昕，外內不哭。夷床，輁軸，饌於西階東。其二廟，則饌於禰廟，如小斂奠；乃啟。朝於禰廟，重止於門外之西，東面。柩入，升自西階。正柩於兩楹間。奠止於西階之下，東面北上。主人升，柩東，西面。眾主人東即位，婦人従升，東面。奠升，設於柩西，升降自西階，主人要節而踴。燭先入者，升堂，東楹之南，西面；後入者，西階東，北面，在下。主人降，即位。徹，乃奠，乃降自西階，主人踴如初。祝及執事舉奠，巾席従而降，柩従、序従如初適祖。薦乘車，鹿淺幦，乾，笮，革靾，載旃，載皮弁服，纓、轡、貝勒縣於衡。道車，載朝服。稿車，載蓑笠。將載，祝及執事舉奠，戶西，南面東上。卒束前而降，奠席於柩西。巾奠，乃牆。抗木，刊。茵著，用荼，實綏澤焉。葦苞，長三尺，一編。菅筲三，其實皆瀹。祖，還車不易位。執披者，旁四人。凡贈幣，無常。凡糗，不煎。唯君命，止柩於堩，其餘則否。車至道左，北面立，東上。柩至於壙，斂服載之。卒窆而歸，不驅。君視斂，若不待奠，加蓋而出；不視斂，則加蓋而至，卒事。既正柩，賓出，遂、匠納車於階間。祝饌祖奠於主人之南，當前輅，北上，巾之。弓矢之新，沾功。有弭飾焉，亦張可也。有柲。設依撻焉。有韣。猴矢一乘，骨鏃，短衛。志矢一乘，軒輖中，亦短衛。

士虞禮

士虞禮。特豕饋食，側亨於廟門外之右，東面。魚臘爨亞之，北上。饎爨在東壁，西面。設洗於西階西南，水在洗西，篚在東。尊於室中北墉下，當戶，兩甒醴、酒，酒在東。無禁，冪用絺布，加勺，南枋。素幾，葦席，在西序下。苴刌茅，長五寸，束之，實於篚，饌於西坫上。饌兩豆菹、醢於西楹之東，醢在西，一鉶亞之。従獻豆兩亞之，四籩亞之，北上。饌黍稷二敦於階間，西上，藉用葦席。匜水錯於槃中，南流，在西階之南，簞巾在其東。陳三鼎於門外之右，北面，北上，設扃鼏。匕俎在西塾之西。羞燔俎在內西塾上，南順。

主人及兄弟如葬服，賓執事者如弔服，皆即位於門外，如朝夕臨位。婦人及內兄弟服、即位於堂，亦如之。祝免，澡葛絰帶，布席於室中，東面，右幾，降，出，及宗人即位於門西，東面南上。宗人告有司具，遂請拜賓。如臨，入門哭，婦人哭。主人即位於堂，眾主人及兄弟、賓即位於西方，如反哭位。祝入門，左，北面。宗人西階前北面。

祝盥，升，取苴降，洗之，升，入設於幾東席上，東縮，降，洗觶，升，止哭。主人倚杖，入。祝従，在左，西面。贊薦菹醢，醢在北。佐食及執事盥，出舉，長在左。鼎入，設於西階前，東面北上。匕俎従設。左人抽扃、鼏、匕，佐食及右人載。卒，朼者逆退複位。俎入，設於豆東，魚亞之，臘特。贊設二敦於俎南，黍，其東稷。設一鉶於豆南。佐食出，立於戶西。贊者徹鼎。祝酌醴，命佐食啟會。佐食許諾，啟會，卻於敦南，複位。祝奠觶於鉶南。複位。主人再拜稽首。祝饗，命佐食祭。佐食許諾，鉤袒，取黍稷，祭於苴三，取膚祭，祭如初。祝取奠觶，祭，亦如之；不盡，益，反奠之。主人再拜稽首。祝祝卒，主人拜如初，哭，出複位。

祝迎尸，一人衰絰，奉篚，哭従尸。尸入門，丈夫踴，婦人踴。淳尸盥，宗人授巾。尸及階，祝延尸。尸升，宗人詔踴如初。尸入戶，踴如初，哭止。婦人入於房。主人及祝拜妥尸。尸拜，遂坐。

従者錯篚於尸左席上，立於其北。尸取奠，左執之，取菹，擩於醢，祭於豆間。祝命佐食墮祭。佐食取黍稷肺祭，授尸，尸祭之。祭奠，祝祝，主人拜如初。尸嘗醴，奠之。佐食舉肺脊授尸。尸受，振祭，嚌之，左手執之。祝命佐食邇敦。佐食舉黍，錯於席上。尸祭鉶，嘗鉶，泰羹湆自門入，設於鉶南；胾四豆，設於左。尸飯，播餘於篚。三飯，佐食舉乾；尸受，振祭，嚌之，實於篚。又三飯。舉胳，祭如初。佐食舉魚臘，實於篚。又三飯，舉肩，祭如初。舉魚臘俎，俎釋三個。尸卒食。佐食受肺脊，實於篚。反於篚，反黍如初設。

主人洗廢爵，酌酒酳尸。尸拜受爵，主人北面答拜。尸祭酒，嘗之。賓長以肝従，實於俎，縮，右鹽。尸左執爵，右取肝，擩鹽，振祭，嚌之，加於俎。賓降，反俎於西塾，複位。尸卒爵，祝受，不相爵。主人拜，尸答拜。祝酌授尸，尸以醋主人，主人拜受爵，尸答拜。主人坐祭，卒爵，拜，尸簽拜。筵祝，南面。主人獻祝，祝拜，坐受爵，主人答拜。薦菹醢，設俎。祝左執爵，祭薦，奠爵，興，取肺，坐祭，嚌之，興；加於俎，祭酒，嘗之。肝従。祝取肝擩鹽，振祭，嚌之，加於俎，卒爵，拜。主人答拜。祝坐授主人。主人酌獻佐食，佐食北面拜，坐受爵，主人答拜。佐食祭酒，卒爵，拜。主人答拜，受爵，出，實於篚，升堂複位。

主婦洗足爵於房中，酌，亞獻尸，如主人儀。自反兩籩棗、慄，設於會南，棗在西。尸祭籩，祭酒，如初。賓以燔従，如初。尸祭燔，卒爵，如初。酌獻祝，籩、燔従，獻佐食，皆如初。以虛爵入於房。

賓長洗繶爵，三獻，燔従，如初儀。

婦人複位。祝出戶，西面告利成。主人哭，皆哭。祝入，尸謖。従者奉篚哭，如初。祝前尸。出戶，踴如初；降堂，踴如初；出門亦如之。

祝反，入徹，設於西北隅，如其設也。幾在南，䨾用席。祝薦席徹入於房。祝自執其俎出。贊闔牖戶。

主人降，賓出。主人出門，哭止，皆複位。宗人告事畢。賓出，主人送，拜稽顙。

記。虞，沐浴，不櫛。陳牲於廟門外，北首，西上，寢右。日中而行事。殺於廟門西，主人不視。豚解。羹飪，升左肩、臂、臑、肫、胳、脊、脅，離肺。膚祭三，取諸左膉上，肺祭一，實於上鼎；升魚鱄鮒九，實於中鼎；升臘，左胖，髀不升，實於下鼎。皆設扃鼏，陳之。載猶進柢，魚進鬐。祝俎，髀、脰、脊、脅，離肺，陳於階間，敦東。淳尸盥。執槃，西面。執匜，東面。執巾在其北，東面。宗人授巾，南面。主人在室，則宗人升，戶外北面。佐食無事，則出戶，負依南面。鉶芼攥用苦，若薇，有滑。夏用葵，冬用荁，有柶。豆實，葵菹，菹以西，蠃醢。籩，棗烝，慄擇。尸入，祝従尸。尸坐不說屨。尸謖。祝前，鄉尸；還，出戶，又鄉尸；還，過主人，又鄉尸；還，降階，又鄉尸；降階，還，及門，如出戶。尸出，祝反，入門左，北面複位，然後宗人詔降。尸服卒者之上服。男，男尸，女，女尸；必使異姓，不使賤者。無尸，則禮及薦饌皆如初。既饗，祭於苴，祝祝卒，不綏祭，無泰羹湆、胾、従獻。主人哭，出複位。祝闔牖戶，降，複位於門西；男女拾踴三；如食間。祝升，止哭；聲三，啟戶。主人入，祝従，啟牖、鄉，如初。主人哭，出複位。卒徹，祝、佐食降，複位。宗人詔降如初。始虞用柔日，曰：「哀子某，哀顯相，夙興夜處不寧。敢用絜牲、剛鬣、香合、嘉薦、普淖、明齊溲酒，哀薦祫事，適爾皇祖某甫。饗！」再虞，皆如初，曰「哀薦虞事」。三虞、卒哭、他，用剛日，亦如初，曰「哀薦成事。」獻畢，未徹，乃餞。尊兩甒於廟門外之右，少南。水尊在酒西，勺北枋。洗在尊東南，水在洗東，篚在西。饌籩豆，脯四脡。有乾肉折俎，二尹縮，祭半尹，在西塾。尸出，執幾従，席従。尸出門右，南面。席設於尊西北，東面。幾在南。賓出，複位。主人出，即位於門東，少南；婦人出，即位於主人之北；皆西南，哭不止。尸即席坐。唯主人不哭，洗廢爵，酌獻尸，尸拜受。主人拜送，哭，複位。薦脯醢，設俎於薦東，朐在南。尸左執爵，取脯擩醢，祭之。佐食授嚌。尸受，振祭，嚌，反之。祭酒，卒爵，奠於南方。主人及兄弟踴，婦人亦如之。主婦洗足爵，亞獻如主人儀，無従，踴如初。賓長洗繶爵，三獻，如亞獻，踴如初。佐食取俎，實於篚。尸謖，従者奉篚，哭従之。祝前，哭者皆従，及大門內，踴如初。尸出門，哭者止。賓出，主人送，拜稽顙。主婦亦拜賓。丈夫說絰帶於廟門外。入徹，主人不與。婦人說首絰，不說帶。無尸，則不餞。猶出，幾席設如初，拾踴三。哭止，告事畢，賓出。死三日而殯，三月而葬，遂卒哭。將旦而祔，則薦。卒辭曰：「哀子某，來日某，隮祔爾於爾皇祖某甫。尚饗！」女子，曰「皇祖妣某氏。」婦，曰「孫婦於皇祖姑某氏」。其他辭，一也。饗辭曰：「哀子某，圭為而哀薦之饗！」明日，以其班祔。沐浴，櫛，搔翦。用專膚為折俎，取諸脰膉。其他如饋食。用嗣尸。曰：「孝子某，孝顯相，夙興夜處，小心畏忌。不惰其身，不寧。用尹祭、嘉薦、曾淖、普薦、溲酒，適爾皇祖某甫，以隮祔爾孫某甫。尚饗。」期而小祥，曰：「薦此常事。」又期而大祥，曰：「薦此祥事。」中月而禫。是月也。吉祭，猶未配。

特牲饋食禮

特牲饋食之禮。不諏日。及筮日，主人冠端玄，即位於門外，西面。子姓兄弟如主人之服，立於主人之南，西面北上。有司群執事，如兄弟服，東面北上。席於門中，闑西閾外。筮人取筮於西塾，執之，東面受命主人。宰自主人之左贊命，命曰：「孝孫某，筮來日某，諏此某事，適其皇祖某子。尚饗！」筮者許諾，還，即席，西面坐。卦者在左。卒筮，寫卦。筮者執以示主人。主人受視，反之，筮者還，東面。長占，卒，告於主人：「占曰跡攥則筮遠日，如初儀。宗人告事畢。

前期三日之朝，筮尸，如求日之儀。命筮曰：「孝孫某，諏此某事，適其皇祖某子，筮某之某為尸。尚饗！」

乃宿尸。主人立於尸外門外。子姓兄弟立主人之後，北面東上。尸如主人服，出門左，西面。主人闢，皆東面，北上。主人再拜。尸答拜。宗人擯辭如初，卒曰：「筮子為某尸，占曰吉，敢宿！」祝許諾，致命。尸許諾，主人再拜稽首。尸入主人退。

宿賓。賓如主人服，出門左，西面再拜。主人東面，答再拜。宗人擯，曰：「某薦歲事，吾子將蒞之，敢宿！」賓曰：「某敢不敬従！」主人再拜，賓答拜，主人退，賓拜送。

厥明夕，陳鼎於門外，北面北上，有鼏。棜在其南，南順實獸於其上，東首。牲在其西，北首，東足。設洗於降階東南，壺、禁在東序，豆、籩、鉶在東房，南上。幾、席、兩敦在西堂。主人及子姓兄弟即位於門東，如初。賓及眾賓即位於門西，東面北上。宗人、祝立於賓西北，東面南上。主人再拜，賓答再拜。三拜眾賓，眾賓答再拜。主人揖入，兄弟従，賓及眾賓従，即位於堂下，如外位。宗人升自西階，視壺濯及豆籩，反降，東北面告濯、具。賓出，主人出，皆復外位。宗人視牲，告充。雍正作豕。宗人舉獸尾，告備；舉鼎鼏。請期，曰「羹飪」。告事畢，賓出，主人拜送。

夙興，主人服如初，立於門外東方，南面，視側殺。主婦視饎爨於西堂下。亨於門外東方，西面北上。羹飪，實鼎，陳於門外，如初。尊於戶東，玄酒在西。實豆、籩、鉶，陳於房中，如初。執事之俎，陳於階間，二列，北上。盛兩敦，陳於西堂，藉用萑，幾席陳於西堂，如初。尸盥匜水，實於槃中，簞巾，在門內之右。祝筵几於室中，東面。主婦纚笄，宵衣，立於房中，南面。主人及賓、兄弟、群執事，即位於門外，如初。宗人告有司具。主人拜賓如初，揖入，即位，如初，佐食北面立於中庭。

主人及祝升，祝先入，主人従，西面於戶內。主婦盥於房中，薦兩豆，葵菹、蝸醢，醢在北。宗人遣佐食及執事盥，出。主人降，及賓盥，出。主人在右，及佐食舉牲鼎。賓長在右，及執事舉魚臘鼎。除鼏。宗人執畢先入，當作階，南面。鼎西面錯，右人抽扃，委於鼎北。贊者錯俎，加匕，乃朼。佐食升肵俎，鼏之，設於阼階西。卒載，加匕於鼎。主人升，入複位。俎入，設於豆東。魚次，臘特於俎北。主婦設兩敦黍稷於俎南，西上，及兩鉶芼設於豆南，南陳。祝洗，酌奠，奠於鉶南，遂命佐食啟會，佐食啟會，卻於敦南，出，立於戶西，南面。主人再拜稽首。祝在左，卒祝，主人再拜稽首。

祝迎尸於門外。主人降，立於阼階東。尸入門左，北面盥。宗人授巾。尸至於階，祝延尸。尸升，入，祝先，主人従。尸即席坐，主人拜妥尸。尸答拜，執奠；祝饗，主人拜如初。祝命挼祭。尸左執觶，右取菹㨎於醢，祭於豆間。佐食取黍、稷、肺祭，授尸。尸祭之，祭酒，啐酒，告旨。主人拜，尸奠觶，答拜。祭鉶，嘗之，告旨。主人拜，尸答拜，祝命爾敦。佐食爾黍稷於席上，設大羹湆於醢北，舉肺脊以授尸。尸受，振祭，嚌之，左執之，乃食，食舉。主人羞肵俎於臘北。尸三飯，告飽。祝侑，主人拜。佐食舉乾，尸受，振祭，嚌之。佐食受，加於肵俎。舉獸乾、魚一，亦如之。尸實舉於菹豆。佐食羞庶羞四豆，設於左，南上有醢。尸又三飯，告飽。祝侑之，如初，舉骼及獸、魚，如初，尸又三飯，告飽。祝侑之如初，舉肩及獸、魚如初。佐食盛肵俎，俎釋三個，舉肺脊加於肵俎反黍稷於其所。

主人洗角，升酌，酳尸。尸拜受，主人拜送。尸祭酒，啐酒，賓長以肝従。尸左執角右取肝㨎於鹽，振祭，嚌之，加於菹豆，卒角。祝受尸角，曰：「送爵！皇尸卒爵。」主人拜，尸答拜。祝酌授尸，尸以醋主人。主人拜受角，尸拜送。主人退，佐食授挼祭。主人坐，左執角，受祭祭之，祭酒，啐酒，進聽嘏。佐食摶黍授祝，祝授尸。尸受以菹豆，執以親嘏主人。主人左執角，再拜稽首受，複位，詩懷之，實於左袂，掛於季指，卒角，拜。尸答拜。主人出，寫嗇於房，祝以籩受。筵祝，南面。主人酌獻祝，祝拜受角，主人拜送。設菹醢、俎。祝左執角，祭豆，興取肺，坐祭，嚌之，興加於俎，坐祭酒，啐酒，以肝従。祝左執角，右取肝㨎於鹽，振祭，嚌之，加於俎，卒角，拜。主人答拜，受角，酌獻佐食。佐食北面拜受角，主人拜送。佐食坐祭，卒角，拜。主人答拜，受角，降，反於篚，升，入複位。

主婦洗爵於房，酌，亞獻尸。尸拜受，主婦北面拜送。宗婦執兩籩，戶外坐。主婦受，設於敦南。祝贊籩祭。尸受，祭之，祭酒，啐酒。兄弟長以燔従。尸受，振祭，嚌之，反之。羞燔者受，加於肵，出。尸卒爵，祝受爵，命送如初。酢，如主人儀。主婦適房，南面。佐食挼祭。主婦左執爵，右撫祭，祭酒，啐酒，入，卒爵，如主人儀。獻祝，籩燔従，如初儀。及佐食，如初。卒，以爵入於房。

賓三獻，如初。燔従如初。爵止。席於戶內。主婦洗爵，酌，致爵於主人。主人拜受爵，主婦拜送爵。宗婦贊豆如初，主婦受，設兩豆兩籩。俎入設。主人左執爵，祭薦，宗人贊祭。奠爵，興取肺，坐絕祭，嚌之，興加於俎，坐挩手，祭酒，啐酒，肝従。左執爵，取肝㨎於鹽，坐振祭，嚌之。宗人受，加於俎。燔亦如之。興，席末坐卒爵，拜。主婦答拜，受爵，酌醋，左執爵，拜，主人答拜。坐祭，立飲，卒爵，拜，主人答拜。主婦出，反於房。主人降，洗，酌，致爵於主婦，席於房中，南面。主婦拜受爵，主人西面答拜。宗婦薦豆、俎，従獻皆如主人。主人更爵酌醋，卒爵，降，實爵於篚，入複位。三獻作止爵。尸卒爵，酢。酌獻祝及佐食。洗爵，酌致於主人、主婦、燔従皆如初。更爵，酢於主人，卒，複位。

主人降阼階，西面拜賓，如初。洗，賓辭洗。卒洗，揖讓升，酌，西階上獻賓。賓北面拜受爵。主人在右，答拜。薦脯醢。設折俎。賓左執爵，祭豆，奠爵，興，取肺，坐絕祭，嚌之，興，加於俎，坐挩手，祭酒，卒爵，拜。主人答拜，受爵，酌酢，奠爵，拜。賓答拜。主人坐祭，卒爵，拜。賓答拜，揖，執祭以降，西面奠於其位；位如初。薦、俎従設。眾賓升，拜受爵，坐祭，立飲。薦、俎設於其位，辯。主人備答拜焉，降，實爵於篚。尊兩壺阼階東，加勺，南枋，西方亦如之。主人洗觶，酌於西方之尊，西階前北面酬賓，賓在左。主人奠觶拜，賓答拜。主人坐祭，卒觶，拜。賓答拜。主人洗觶，賓辭，主人對。卒洗，酌，西面。賓北面拜。主人奠觶於薦北。賓坐取觶，還，東面，拜。主人答拜。賓奠觶於薦南。揖複位。主人洗爵，獻長兄弟於阼階上。如賓儀。洗，獻眾兄弟，如眾賓儀。洗，獻內兄弟於房中，如獻眾兄弟之儀。主人西面答拜，更爵酢，卒爵，降，實爵於篚，入複位。

長兄弟洗觚為加爵，如初儀，不及佐食，洗致如初，無従。

眾賓長為加爵，如初，爵止。

嗣舉奠，盥入，北面再拜稽首。尸執奠，進受，複位，祭酒，啐灑。尸舉肝。舉奠左執觶，再拜稽首，進受肝，複位，坐食肝，卒觶，拜。尸備答拜焉。舉奠洗酌入，尸拜受，舉奠答拜。尸祭酒，啐酒，奠之。舉奠出，複位。

兄弟弟子洗酌於東方之尊，阼階前北面，舉觶於長兄弟，如主人酬賓儀。宗人告祭脀，乃羞。賓坐取觶，阼階前北面酬長兄弟；長兄弟在右。賓奠觶拜，長兄弟答拜。賓立卒觶，酌於其尊，東面立。長兄弟拜受觶。賓北面答拜，揖，複位。長兄弟西階前北面，眾賓長自左受旅，如初，長兄弟卒觶，酌於其尊，西面立。受旅者拜受。長兄弟北面答拜，揖，複位。眾賓及眾兄弟交錯以辯。皆如初儀。為加爵者作止爵，如長兄弟之儀。長兄弟酬賓，如賓酬史弟之儀，以辯。卒者實觶於篚。賓弟子及兄弟弟子洗，各酌於其尊，中庭北面西上，舉觶於其長，奠觶拜，長皆答拜。舉觶者祭，卒觶，拜，長皆答拜。舉觶者洗，各酌於其尊，復初位。長皆拜。舉觶者皆奠觶於薦右。長皆執以興，舉觶者皆複位答拜。長皆奠觶於其所，皆揖其弟子，弟子皆復其位。爵皆無算。

利洗散，獻於尸，酢，及祝，如初儀。降，實散於篚。

主人出，立於戶外，西南面。祝東面告利成。尸謖，祝前，主人降。祝反，及主人入，複位。命佐食徹尸俎，俎出於廟門。徹庶羞，設於西序下。

筵對席，佐食分簋鉶。宗人遣舉奠及長兄弟盥，立於西階下，東面北上。祝命嘗食。餕者，舉奠許諾，升，入，東面。長兄弟對之，皆坐。佐食授舉，各一膚。主人西面再拜，祝曰：「餕，有以也。」兩餕奠舉於俎，許諾，皆答拜。若是者三。皆取舉，祭食，祭舉乃食，祭鉶，食舉。卒食。主人降洗爵，宰贊一爵。主人升酌，酳上餕，上餕拜受爵，主人答拜；酳下餕，亦如之。主人拜，祝曰：「酳，有與也。」如初儀。兩餕執爵拜，祭酒，卒爵，拜。主人答拜。兩餕皆降，實爵於篚，上餕洗爵，升酌，酢主人，主人拜受爵。上餕即位，坐答拜。主人答拜。主人坐祭，卒爵，拜。上餕答拜，受爵，降，實於篚。主人出，立於戶外，西面。

祝命徹阼俎、豆、籩，設於東序下。祝執其俎以出，東面於戶西。宗婦徹祝豆、籩入於房，徹主婦薦、俎。佐食徹尸薦、俎、敦，設於西北隅，幾在南，厞用筵，納一尊。佐食闔牖戶，降。祝告利成，降，出。主人降，即位。宗人告事畢。賓出，主人送於門外，再拜。佐食徹阼俎。堂下俎畢出。

記。特牲饋食，其服皆朝服，玄冠、緇帶、緇韠。唯尸、祝、佐食玄端，玄裳、黃裳、雜裳可也，皆爵韠。設洗，南北以堂深，東西當東榮。水在洗東。篚在洗西，南順，實二爵、二觚、四觶、一角、一散。壺、棜禁，饌於東序，南順。覆兩壺焉，蓋在南；明日卒奠，冪用谷；即位而徹之，加勺。籩，巾以谷也，纁里，棗●，慄擇。鉶芼，用苦，若薇，皆有滑，夏葵，冬荁。棘心匕，刻。牲爨在廟門外東南，魚臘爨在其南，皆西面，饎爨在西壁。肵俎心舌皆去本末，午割之，實於牲鼎，載心立、舌縮俎。賓與長兄弟之薦，自東房，其餘在東堂。沃尸盥者一人，奉槃者東面，執匜者西面淳沃，執巾者在匜北。宗人東面取巾，振之三，南面授尸；卒，執巾者受。尸入，主人及賓皆闢位，出亦如之。嗣舉奠，佐食設豆鹽。佐食當事，則戶外南面，無事，則中庭北面。凡祝呼，佐食許諾。宗人，獻與旅齒於従賓。佐食，於旅齒於兄弟。尊兩壺於房中西墉下，南上。內賓立於其北，東面南上。宗婦北堂東面，北上。主婦及內賓、宗婦亦旅，西面。宗婦贊薦者，執以坐於戶外，授主婦。尸卒食，而祭饎爨、雍爨。賓従尸，俎出廟門，乃反位。尸俎，左肩、臂、臑、肫、胳，正脊二骨，橫脊，長脅二骨，短脅。膚三，離肺一，刌肺三，魚十有五。臘如牲骨。祝俎，髀、脡脊二骨，脅二骨。膚一，離肺一。阼俎：臂，正脊二骨，橫脊，長脅二骨，短脅。膚一，離肺一。主婦俎，觳折，其餘如阼俎。佐食俎，觳折，脊，脅。膚一，離肺一。賓，骼。長兄弟及宗人，折：其餘如佐食俎。眾賓及眾兄弟、內賓、宗婦，若有公有司、私臣，皆殽脀，膚一，離肺一。公有司門西，北面東上，獻次眾賓。私臣門東，北面西上，獻次兄弟。升受，降飲。

少牢饋食禮

少牢饋食之禮。日用丁己。筮旬有一日。筮於廟門之外。主人朝服，西面於門東。史朝服，左執筮，右取上韇，兼與筮執之，東面受命於主人。主人曰：「孝孫某，來日丁亥，用薦歲事於皇祖伯某，以某妃配某氏。尚饗！」史曰：「諾！」西面於門西，抽下韇，左執筮，右兼執韇以擊筮，遂述命曰：「假爾大筮有常。孝孫某，來日丁亥，用薦歲事於皇祖伯某，以某妃配某氏。尚饗！」乃釋韇立筮。卦者在左坐，卦以木。卒筮，乃書卦於木，示主人，乃退占。吉，則史韇筮，史兼執筮與封以告於主人：「占曰従。」乃官戒，宗人命滌，宰命為酒，乃退。若不吉，則及遠日，又筮日如初。

宿。前宿一日，宿戒尸。明日，朝服筮尸，如筮日之禮。命曰：「孝孫某，來日丁亥，用薦歲事於皇祖伯某，以某妃配某氏。以某之某為尸。尚饗！」筮、卦占如初。吉，則乃遂宿尸。祝擯，主人再拜稽首。祝告曰：「孝孫某，來日丁亥，用薦歲事於皇祖伯某，以某妃配某氏。敢宿！」尸拜，許諾，主人又再拜稽首。主人退，尸送，揖，不拜。若不吉，則遂改筮尸。

既宿尸，反，為期於廟門之外。主人門東，南面。宗人朝服北面，曰：「請祭期。」主人曰：「比於子。」宗人曰：「旦明行事。」主人曰：「諾！」乃退。

明日，主人朝服，即位於廟門之外，東方南面。宰、宗人西面，北上。牲北首東上。司馬圭刂羊，司士擊豕。宗人告備，乃退。雍人摡鼎、匕、俎於雍爨，雍爨在門東南，北上。廩人摡甑甗、匕與敦於廩爨，廩爨在雍爨之北。司宮摡豆、籩、勺、爵、觚、觶、幾、洗、篚於東堂下，勺、爵、觚、觶實於篚；卒摡，饌豆、籩與篚於房中，放於西方；設洗於阼階東南，當東榮。

羹定，雍人陳鼎五，三鼎在羊鑊之西，二鼎在豕鑊之西。司馬升羊右胖。髀不升，肩、臂、臑、䏝、骼，正脊一、橫脊短脅一、正脅一、代脅一，皆二骨以並，腸三、胃三、舉肺一、祭肺三，實於一鼎。司士升豕右胖。髀不升，肩、臂、臑、䏝骼，正脊一、橫脊一、短脅一、正脅一、代脅一，皆二骨以並，舉肺一、祭肺三，實於一鼎。雍人倫膚九，實於一鼎。司士又升魚、臘，魚十有五而鼎，臘一純而鼎，臘用麋。卒脀，皆設扃冪，乃舉，陳鼎於廟門之外，東方，北面，北上。司宮尊兩甒於房戶之間，同棜，皆有冪，甒有玄酒。司宮設罍水於洗東，有枓，設篚於洗西，南肆。改饌豆、籩於房中，南面，如饋之設，實豆、籩之實。小祝設槃、匜與簞、巾於西階東。

主人朝服，即位於阼階東，西面。司宮筵於奧，祝設幾於筵上，右之。主人出迎鼎，除鼏。士盥，舉鼎，主人先入。司宮取二勺於篚，洗之，兼執以升，乃啟二尊之蓋冪，奠於棜上。加二勺於二尊，覆之，南柄。鼎序入。雍正執一匕以従，雍府執四匕以従，司士合執二俎以従。司士贊者二人，皆合執二俎以相，従入。陳鼎於東方，當序，南於洗西，皆西面，北上，膚為下。匕皆加於鼎。東枋。俎皆設於鼎西，西肆。肵俎在羊俎之北，亦西肆。宗人遣賓就主人，皆盥於洗，長朼。佐食上利升牢心舌，載於肵俎。心皆安下切上，午割勿沒，其載於肵俎，末在上。舌皆切本末，亦午割勿沒；其載於肵，橫之。皆如初為之於爨也。佐食遷肵俎於阼階西，西縮，乃反。佐食二人。上利升羊，載右胖，髀不升，肩、臂、臑、䏝骼；正脊一、橫脊一、短脅一、正脅一、代脅一，皆二骨以並；腸三、胃三，長皆乃俎拒；舉肺一，長終肺，祭肺三，皆切。肩、臂、臑、䏝、骼在兩端，脊、脅、肺，肩在上。下利升豕，其載如羊，無腸胃。體其載於俎，皆進下。司士三人，升魚、臘、膚。魚用鮒十有五而俎，縮載，右首，進腴。臘一純而俎，亦進下，肩在上。膚九而俎，亦橫載，革順。

卒脀，祝盥於洗，升自西階。主人盥，升自阼階。祝先入，南面。主人従，戶內西面。主婦被錫，衣侈袂，薦自東房，韭、菹、醓、醢，坐奠於筵前。主婦贊者一人，亦被錫。衣侈袂。執葵菹、蠃醢，以授主婦。主婦不興，遂受，陪設於東，韭菹在南，葵菹在北。主婦興，入於房。佐食上利執羊俎，下利執豕俎，司士三人執魚，臘、膚俎，序升自西階，相，従入。設俎，羊在豆東，豕亞其北，魚在羊東，臘在豕東，特膚當俎北端。主婦自東房，執一金敦黍，有蓋，坐設於羊俎之南。婦贊者執敦稷以授主婦。主婦興受，坐設於魚俎南；又興受贊者敦黍，坐設於稷南；又興受贊者敦稷，坐設於黍南。敦皆南首。主婦興，入於房。祝酌，奠，遂命佐食啟會。佐食啟會蓋，二以重，設於敦南。主人西面，祝在左，主人再拜稽首。祝祝曰：「孝孫某，敢用柔毛、剛鬣、嘉薦、普淖，用薦歲事於皇祖伯某，以某妃配某氏。尚饗！」主人又再拜稽首。

祝出，迎尸於廟門之外。主人降立於阼階東，西面。祝先，入門右。尸入門左。宗人奉槃，東面於庭南。一宗人奉匜水，西面於槃東。一宗人奉簞、巾，南面於槃北。乃沃尸，盥於槃上。卒盥，坐奠簞，取巾，興，振之三，以授尸，坐取簞，興，以受尸巾。祝延尸。尸升自西階，入，祝従。主人升自阼階，祝先入，主人従。尸升筵，祝、主人西面立於戶內，祝在左。祝、主人皆拜妥尸，尸不言尸答拜，遂坐，祝反南面。

尸取韭菹，辯㨎於三豆，祭於豆間。上佐食取黍稷於四敦。下佐食取牢一切肺於俎，以授上佐食。上佐食兼與黍以授尸。尸受，同祭於豆祭。上佐食舉尸牢肺、正脊以授尸。上佐食爾上敦黍於筵上，右之。主人羞肵俎，升自阼階，置於膚北。上佐食羞兩鉶，取一羊鉶於房中，坐設於韭菹之南。下佐食又取一豕鉶於房中以従。上佐食受，坐設於羊鉶之南。皆芼，皆有柶。尸扱以柶，祭羊鉶，遂以祭豕鉶，嘗羊鉶，食舉，三飯。上佐食舉尸牢乾，尸受，振祭，嚌之。佐食受，加於肵。上佐食羞胾兩瓦豆，有醢，亦用瓦豆，設於薦豆之北。尸又食，食胾。上佐食舉尸一魚，尸受，振祭，嚌之。佐食受，加於肵，橫之。又食。上佐食舉尸臘肩，尸受，振祭，嚌之，上佐食受，加於肵。又食。上佐食舉尸牢胳，如初。又食。尸告飽。祝西面於主人之南，獨侑不拜。侑曰：「皇尸未實，侑！」尸又食。上佐食舉尸牢肩，尸受，振祭，嚌之，佐食受加於肵。尸不飯，告飽。祝西面於主人之南。主人不言，拜侑。尸又三飯。上佐食受尸牢肺、正脊，加於肵。

主人降，洗爵，升，北面酌酒，乃酳尸。尸拜受，主人拜送。尸祭酒，啐酒。賓長羞牢肝，用俎，縮執俎，肝亦縮，進末，鹽在右。尸左執爵，右兼取肝，㨎於俎鹽，振祭，嚌之，加於俎豆，卒爵。主人拜。祝受尸爵。尸答拜。

祝酌授尸，尸醋主人。主人拜受爵，尸答拜。主人西面奠爵，又拜。上佐食取四敦黍稷，下佐食取牢一切肺，以授上佐食。上佐食以綏祭。主人左執爵，右受佐食，坐祭之，又祭酒，不興，遂啐酒。祝與二佐食皆出，盥於洗，入。二佐食各取黍於一敦。上佐食兼受，摶之，以授尸，尸執以命祝。卒命祝，祝受以東，北面於戶西，以嘏於主人，曰：「皇尸命工祝，承致多福無疆於女孝孫。來女孝孫，使女受祿於天，宜稼於田，眉壽萬年，勿替引之。」主人坐奠爵，興；再拜稽首，興；受黍，坐振祭，嚌之；詩懷之，實於左袂，掛於季指，執爵以興；坐卒爵，執爵以興；坐奠爵，拜。尸答拜。執爵以興，出。宰夫以籩受嗇黍。主人嘗之，納諸內。

主人獻祝，設席南面。祝拜於席上，坐受。主人西面答拜。薦兩豆菹、醢。佐食設俎，牢髀，橫脊一、短脅一、腸一、胃一、膚三，魚一橫之，臘兩髀屬於尻。祝取菹㨎於醢，祭於豆間。祝祭俎，祭酒，啐酒。肝牢従。祝取肝㨎於鹽，振祭，嚌之，不興，加於俎，卒爵，興。

主人酌，獻上佐食。上佐食戶內牖東北面拜，坐受爵。主人西面答拜。佐食祭酒，卒爵，拜，坐授爵，興。俎設於兩階之間，其俎，折，一膚。主人又獻下佐食，亦如之。其脀亦設於階間，西上，亦折，一膚。

有司贊者取爵於篚以升，授主婦贊者於房廬。婦贊者受，以授主婦。主婦洗於房中，出酌，入戶，西面拜，獻尸。尸拜受。主婦主人之北西面拜送爵。尸祭酒，卒爵。主婦拜。祝受尸爵。尸答拜。

易爵，洗，酌，授尸。主婦拜受爵，尸答拜。上佐食綏祭。主婦西面，於主人之北受祭，祭之，其綏祭如主人之禮，不嘏，卒爵，拜。尸答拜。

主婦以爵出。贊者受，易爵於篚，以授主婦於房中。主婦洗，酌，獻祝。祝拜，坐受爵。主婦答拜於主人之北。卒爵，不興，坐授主婦。

主婦受，酌，獻上佐食於戶內。佐食北面拜，坐受爵，主婦西面答拜。祭酒，卒爵，坐授主婦。主婦獻下佐食，亦如之。主婦受爵以入於房。

賓長洗爵獻於尸，尸拜受爵。賓戶西北拜送爵。尸祭酒，卒爵。賓拜。祝受尸爵，尸答拜。

祝酌授尸，賓拜受爵，尸拜送爵。賓坐奠爵，遂拜，執爵以興，坐祭，遂飲，卒爵，執爵以興，坐奠爵，拜。尸答拜。

賓酌獻祝。祝拜，坐受爵。賓北面答拜。祝祭酒，啐酒，奠爵於其筵前。

主人出立於阼階上，西面。祝出立於西階上，東面。祝告曰：「利成。」祝入，尸謖。主人降立於阼階東，西面。祝先，尸従，遂出於廟門。

祝反，複位於室中。主人亦入於室，複位。祝命佐食徹肵俎，降設於堂下阼階南。司宮設對食，乃四人餕。上佐食盥升，下佐食對之，賓長二人備。司士進一敦於上佐食，又進一敦黍於下佐食，皆右之於席上。資黍於羊俎兩端，兩下是餕。司士乃辯舉，餕者皆祭黍、祭舉。主人西面，三拜餕者。餕者奠舉於俎，皆答拜，皆反，取舉。司士進一鉶於上餕，又進一鉶於次餕，又進二豆湆於兩下。乃皆食，食舉，卒食。主人洗一爵，升酌，以授上餕。贊者洗三爵，酌。主人受於戶內，以授次餕，若是以辯。皆不拜，受爵。主人西面，三拜餕者。餕者奠爵，皆答拜，皆祭酒，卒爵，奠爵，皆拜。主人答壹拜。餕者三人興，出，上餕止。主人受上餕爵，酌以酢於戶內，西面坐奠爵，拜，上餕答拜。坐祭酒，啐酒。上餕親嘏，曰：「主人受祭之福，胡壽保建家室。」主人興，坐奠爵，拜，執爵以興，坐卒爵，拜，上餕答拜。上餕興，出。主人送，乃退。

有司徹

有司徹，掃堂。司宮攝酒。乃燅尸俎，卒燅，乃升羊、豕、魚三鼎，無臘與膚，乃設扃鼏，陳鼎於門外，如初。

乃議侑於賓，以異姓。宗人戒侑。侑出，俟於廟門之外。

司宮筵於戶西，南面；又筵於西序，東面。尸與侑，北面於廟門之外，西上。主人出迎尸，宗人擯。主人拜，尸答拜。主人又拜侑，侑答拜。主人揖，先入門，右。尸入門，左；侑従，亦左。揖，乃讓。主人先升自阼階，尸、侑升自西階，西楹西，北面東上。主人東楹東，北面拜至，尸答拜。主人又拜侑，侑答拜。

乃舉，司馬舉羊鼎，司士舉豕鼎、舉魚鼎，以入。陳鼎如初。雍正執一匕以従，雍府執二匕以従，司士合執二俎以従，司士贊者亦合執二俎以従。匕皆加於鼎，東枋。二俎設於羊鼎西，西縮。二俎皆於二鼎西，亦西縮。雍人合執二俎，陳於羊俎西，並皆西縮。覆二疏匕於其上，皆縮俎，西枋。

主人降，受宰幾。尸、侑降，主人辭，尸對。宰授幾，主人受，二手橫執幾，揖尸。主人升，尸、侑升，複位。主人西面，左手執幾，縮之，以右袂推拂幾三，二手橫執幾，進授尸於筵前。尸進，二手受於手間，主人退。尸還幾，縮之，右手執外廉，北面奠於筵上，左之，南縮，不坐。主人東楹東，北面拜。尸複位，尸與侑皆北面答拜。主人降洗，尸、侑降，尸辭洗。主人對，卒洗，揖。主人升，尸、侑升，尸西楹西北面拜洗。主人東楹東北面奠爵答拜，降盥。尸、侑降，主人辭，尸對。卒盥。主人揖，升，尸、侑升。主人坐取爵，酌獻尸。尸北面拜受爵，主人東楹東北面拜送爵。主婦自東房薦韭、菹、醢，坐奠於筵前，菹在西方。婦贊者執昌、苴、醢以授主婦。主婦不興，受；陪設於南，昌在東方。興，取籩於房，麷、蕡坐設於豆西，當外列，麷在東方。婦贊者執白、黑以授主婦。主婦不興，受，設於初籩之南，白在西方；興，退。乃升。司馬朼羊，亦司馬載。載右體，肩、臂、肫、胳、臑，正脊一、脡脊一、橫脊一，短脅一、正脅一、代脅一，腸一、胃一、祭肺一，載於一俎。羊肉湆：臑折、正脊一、正脅一、腸一、胃一、嚌肺一，載於南俎。司士朼豕，亦司士載，亦右體：肩、臂、肫、胳、臑，正脊一、脡脊一、橫脊一，短脅一、正脅一、代脅一，膚五、嚌肺一，載於一俎。侑俎：羊左肩、左肫、正脊一、脅一、腸一、胃一、切肺一，載於一俎。侑俎：豕左肩折、正脊一、脅一、膚三、切肺一，載於一俎。阼俎：羊肺一，祭肺一，載於一俎。羊肉湆：臂一、脊一、脅一、腸一、胃一、嚌肺一，載於一俎。豕脀：臂一、脊一、脅一、膚三、嚌肺一，載於一俎。主婦俎：羊左臑、脊一、脅一、腸一、胃一、膚一、嚌羊肺一，載於一俎。司士朼魚，亦司士載，尸俎五魚，橫載之，侑、主人皆一魚，亦橫載之，皆加膴祭於其上。卒升。賓長設羊俎於豆南，賓降。尸升筵自西方，坐，左執爵，右取韭、菹㨎於三豆，祭於豆間。尸取麷、蕡，宰夫贊者取白、黑以授尸。尸受，兼祭於豆祭。雍人授次賓疏匕與俎。受於鼎西，左手執俎左廉，縮之，卻右手執匕枋，縮於俎上，以東面受於羊鼎之西。司馬在羊鼎之東，二手執桃匕枋以挹湆，註於疏匕，若是者三。尸興，左執爵，右取肺，坐祭之，祭酒，興，左執爵。次賓縮執匕俎以升，若是以授尸。尸卻手受匕枋，坐祭，嚌之，興，覆手以授賓。賓亦覆手以受，縮匕於俎上以降。尸席末坐啐酒，興，坐奠爵，拜，告旨，執爵以興。主人北面於東楹東，答拜。司馬羞羊肉湆，縮執俎。尸坐奠爵，興取肺，坐絕祭，嚌之，興，反加於俎。司馬縮奠俎於羊湆俎南，乃載於羊俎，卒載俎，縮執俎以降。尸坐執爵以興。次賓羞羊燔，縮執俎，縮一燔於俎上，鹽在右。尸左執爵，受燔，㨎於鹽，坐振祭，嚌之，興，加於羊俎。賓縮執俎以降。尸降筵，北面於西楹西，坐卒爵，執爵以興，坐奠爵，拜，執爵以興。主人北面於東楹東答拜。主人受爵。尸升筵，立於筵末。

主人酌，獻侑。侑西楹西北面拜受爵。主人在其右，北面答拜。主婦薦韭菹醢，坐奠於筵前，醢在南方。婦贊者執二籩麷、蕡，以授主婦。主婦不興，受之，奠麷於醢南，蕡在麷東。主婦入於房。侑升筵自北方。司馬橫執羊俎以升，設於豆東。侑坐，左執爵，右取菹㨎於醢，祭於豆間，又取麷、蕡同祭於豆祭，興，左執爵，右取肺，坐祭之，祭酒，興，左執爵。次賓羞羊燔，如尸禮。侑降筵自北方，北面於西楹西，坐卒爵，執爵以興，坐奠爵，拜。主人答拜。

尸受侑爵，降洗。侑降立於西階西，東面。主人降自阼階，辭洗。尸坐奠爵於篚，興對，卒洗。主人升，尸升自西階。主人拜洗。尸北面於西楹西，坐奠爵，答拜，降盥。主人降，尸辭，主人對。卒盥。主人升。尸升，坐取爵，酌。司宮設席於東序，西面。主人東楹東北面拜受爵，尸西楹西北面答拜。主婦薦韭、菹、醢，坐奠於筵前，菹在北方。婦贊者執二籩麷、蕡，主婦不興，受，設麷於菹西北，蕡在麷西。主人升筵自北方，主婦入於房。長賓設羊俎於豆西。主人坐，左執爵，祭豆籩，如侑之祭，興，左執爵，右取肺，坐祭之，祭酒，興。次賓羞匕湆。如尸禮。席末坐啐酒，執爵以興。司馬羞羊肉湆，縮執俎。主人坐，奠爵於左，興，受肺，坐絕祭，嚌之，興，反加於湆俎。司馬縮奠湆俎於羊俎西，乃載之，卒載，縮執虛俎以降。主人坐取爵以興。次賓羞燔，主人受，如尸禮。主人降筵自北方，北面於阼階上，坐卒爵，執爵以興，坐奠爵，拜，執爵以興。尸西楹西答拜。主人坐奠爵於東序南。侑升。尸、侑皆北面於西楹西。主人北面於東楹東，再拜崇酒。尸、侑皆答再拜。主人及尸、侑皆升就筵。

司宮取爵於篚，以授婦贊者於房東，以授主婦。主婦洗爵於房中，出實爵，尊南，西面拜獻尸。尸拜，於筵上受。主婦西面於主人之席北，拜送爵，入於房，取一羊鉶，坐奠於韭菹西。主婦贊者執豕鉶以従，主婦不興，受，設於羊鉶之西，興，入於房，取糗與腶修，執以出，坐設之，糗在蕡西。修在白西，興，立於主人席北。西面。尸坐，左執爵，祭糗修，同祭於豆祭，以羊鉶之柶挹羊鉶，遂以挹豕鉶，祭於豆祭，祭酒。次賓羞豕匕湆，如羊匕湆之禮。尸坐啐酒，左執爵，嘗上鉶，執爵以興，坐奠爵，拜，主婦答拜。執爵以興。司士羞豕脀。尸坐奠爵，興受，如羊肉湆之禮，坐取爵，興。次賓羞豕燔。尸左執爵，受燔，如羊燔之禮，坐卒爵，拜。主婦答拜。

受爵，酌，獻侑。侑拜受爵，主婦主人之北西面答拜。主婦羞糗、修，坐奠糗於麷南，修在蕡南。侑坐，左執爵，取糗、修兼祭於豆祭。司士縮執豕脀以升。侑興取肺，坐祭之。司士縮奠豕脀於羊俎之東，載於羊俎，卒，乃縮執俎以降。侑興。次賓羞豕燔，侑受如尸禮，坐卒爵，拜。主婦答拜。

受爵，酌以致於主人。主人筵上拜受爵，主婦北面於阼階上答拜。主婦設二鉶與糗、修，如尸禮。主人其祭糗、修，祭鉶，祭酒，受豕匕湆，拜啐酒，皆如尸禮。嘗鉶不拜。其受豕脀，受豕燔，亦如尸禮。坐卒爵，拜。主婦北面答拜，受爵。

尸降筵，受主婦爵以降。主人降，侑降。主婦入於房。主人立於洗東北，西面。侑東面於西階西南。尸易爵於篚，盥洗爵，主人揖尸、侑。主人升。尸升自西階，侑従。主人北面立於東楹東，侑西楹西北面立。尸酌。主婦出於房。西面拜，受爵。尸北面於侑東答拜。主婦入於房。司宮設室於房中，南面。主婦立於席西。婦贊者薦韭、菹、醢，坐奠於筵前，菹在西方。婦人贊者執麷、蕡以授婦贊者，婦贊者不興，受，設麷於菹西，蕡在麷南。主婦升筵。司馬設羊俎於豆南。主婦坐，左執爵，右取菹㨎於醢，祭於豆間；又取麷、蕡兼祭於豆祭。主婦奠爵，興取肺，坐絕祭，嚌之；興加於俎，坐梲手，祭酒，啐酒。次賓羞羊燔。主婦興，受燔，如主人之禮。主婦執爵以出於房，西面於主人席北，立卒爵，執爵拜。尸西楹西北面答拜。主婦入立於房。尸、主人及侑皆就筵。

上賓洗爵以升，酌，獻尸。尸拜受爵。賓西楹西北面拜送爵。尸奠爵於薦左。賓降。

主人降，洗爵，尸、侑降。主人奠爵於篚，辭。尸對。卒洗，揖。尸升，侑不升。主人實爵酬尸，東楹東，北面坐奠爵，拜。尸西楹西北面答拜。坐祭，遂飲，卒爵拜。尸答拜。降洗。尸降辭。主人奠爵於篚，對，卒洗。主人升。尸升。主人實爵，尸拜受爵。主人反位，答拜。尸北面坐，奠爵於薦左。

尸、侑、主人皆升筵。乃羞，宰夫羞房中之羞於尸、侑、主人、主婦，皆右之，司士羞庶羞於尸、侑、主人、主婦，皆左之。

主人降，南面拜眾賓於門東，三拜。眾賓門東，北面，皆答壹拜。主人洗爵，長賓辭。主人奠爵於篚，興對，卒洗，升酌，獻賓於西階上。長賓升，拜受爵。主人在其右，北面答拜。宰夫自東房薦脯、醢，醢在西。司士俎於豆北，羊胳一，腸一，胃一，切肺一，膚一。賓坐，左執爵，右取脯，㨎於醢，祭之，執爵興，取肺，坐祭之，祭酒，遂飲，卒爵，執爵以興，坐奠爵，拜，執爵以興。主人答拜，受爵，賓坐取祭以降，西面坐委西階西南。宰夫執薦以従，設於祭東；司士執俎以従，設於薦東。

眾賓長升，拜受爵，主人答拜。坐祭，立飲，卒爵，不拜既爵。宰夫贊主人酌，若是以辯。辯受爵。其薦脯、醢與脀，設於其位。其位繼上賓而南，皆東面。其脀體，儀也。

乃升長賓，主人酌，酢於長賓，西階上北面，賓在左。主人坐奠爵，拜，執爵以興，賓答辯。坐祭，遂飲，卒爵，執爵以興，坐奠爵，拜。賓答拜。賓降。

宰夫洗觶以升。主人受酌，降酬長賓於西階南，北面。賓在左。主人坐奠爵，拜，賓答拜。坐祭，遂飲，卒爵拜。賓答拜。主人洗，賓辭。主人坐奠爵於篚，對，卒洗，升酌，降複位。賓拜受爵，主人拜送爵。賓西面坐，奠爵於薦左。

主人洗，升酌，獻兄弟於阼階上。兄弟之長升，拜受爵。主人在其右答拜。坐祭，立飲，不拜既爵，皆若是以辯。辯受爵，其位在洗東，西面北上。升受爵，其薦脀設於其位。其先生之脀，折，脅一，膚一。其眾，儀也。

主人洗，獻內賓於房中。南面拜受爵，主人南面於其右答拜。坐祭，立飲，不拜既爵。若是以辯，亦有薦脀。

主人降洗，升獻私人於阼階。拜於下，升受，主人答其長拜。乃降，坐祭，立飲，不拜既爵。若是以辯。宰夫贊主人酌。主人於其群私人，不答拜。其位繼兄弟之南，亦北上，亦有薦脀。主人就筵。

尸作三獻之爵。司士羞湆魚，縮執俎以升。尸取膴祭祭之，祭酒，卒爵。司士縮奠俎於羊俎南，橫載於羊俎，卒，乃縮執俎以降。尸奠爵拜。三獻北面答拜，受爵，酌獻侑。侑拜受，三獻北面答拜。司士羞湆魚一，如尸禮。卒爵拜。三獻答拜，受爵，酌致主人。主人拜受爵，三獻東楹東北面答拜。司士羞一湆魚，如尸禮。卒爵拜。三獻答拜，受爵。尸降筵，受三獻爵，酌以酢之。三獻西楹西北面拜受爵，尸在其右以授之。尸升筵，南面答拜，坐祭，遂飲，卒爵拜。尸答拜。執爵以降，實於篚。

二人洗觶，升實爵，西楹西，北面東上，坐奠爵，拜，執爵以興，尸、侑答拜。坐祭，遂飲，卒爵，執爵以興，坐奠爵，拜，尸、侑答拜。皆降洗，升酌，反位。尸、侑皆拜受爵，舉觶者皆拜送。侑奠觶於右。尸遂執觶以興，北面於阼階上酬主人。主人在右。坐奠爵，拜，主人答拜。不祭，立飲，卒爵，不拜既爵，酌，就於阼階上酬主人。主人拜受爵。尸拜送。尸就筵，主人以酬侑於西楹西，侑在左。坐奠爵，拜。執爵興，侑答拜。不祭，立飲，卒爵，不拜既爵，酌，複位。侑拜受，主人拜送。主人復筵，乃升長賓。侑酬之，如主人之禮。至於眾賓，遂及兄弟，亦如之，皆飲於上。遂及私人，拜受者升受，下飲，卒爵，升酌，以之其位，相酬辯。卒飲者實爵於篚。乃羞庶羞於賓、兄弟、內賓及私人。

兄弟之後生者舉觶於其長。洗，升酌，降，北面立於阼階南，長在左。坐奠爵，拜，執爵以興，長答拜。坐祭，遂飲，卒爵，執爵以興，坐奠爵，拜，執爵以興，長答拜。洗，升酌，降。長拜受於其位，舉爵者東面答拜。爵止。

賓長獻於尸，如初，無湆，爵不止。

賓一人舉爵於尸，如初，亦遂之於下。

賓及兄弟交錯其酬，皆遂及私人，爵無算。

尸出，侑従。主人送於廟門之外，拜，尸不顧，拜侑與長賓，亦如之。眾賓従。司士歸尸、侑之俎。主人退，有司徹。

若不賓尸，則祝、侑亦如之。尸食，乃盛俎、臑、臂、肫、脡脊、橫脊、短脅、代脅，皆牢；魚七；臘辯。無髀。卒盛，乃舉牢肩。尸受，振祭，嚌之。佐食受，加於肵。

佐食取一俎於堂下以入，奠於羊俎東。乃摭於魚、臘俎，俎釋三個。其餘皆取之，實於一俎以出。祝、主人之魚、臘取於是。尸不飯，告飽。主人拜侑，不言，尸又三飯。佐食受牢舉，如儐。

主人洗、酌，酳尸，賓羞肝，皆如儐禮。卒爵，主人拜，祝受尸爵，尸答拜。祝酌授尸，尸以醋主人，亦如儐。其綏祭，其嘏，亦如儐。其獻祝與二佐食，其位，其薦脀，皆如儐。

主婦其洗獻於尸，亦如儐。主婦反取籩於房中，執棗、糗，坐設之，棗在稷南，糗在棗南。婦贊者執慄、脯，主婦不興，受，設之，慄在糗東，脯在棗東。主婦興。反位。尸左執爵，取棗、糗。祝取慄、脯以授尸。尸兼祭於豆祭，祭酒，啐酒。次賓羞牢燔，用俎，鹽在右。尸兼取燔㨎於鹽，振祭，嚌之。祝受，加於肵。卒爵。主婦拜。祝受尸爵。尸答拜。祝易爵，洗，酌，授尸。尸以醋主婦，主婦主人之北拜受爵，尸答拜。主婦反位，又拜。上佐食綏祭，如儐。卒爵拜，尸答拜。主婦獻祝，其酌如儐。拜，坐受爵。主婦主人之北答拜。宰夫薦棗、糗，坐設棗於菹西，糗在棗南。祝左執爵，取棗、糗祭於豆祭，祭酒，啐酒。次賓羞燔，如尸禮。卒爵。主婦受爵，酌獻二佐食，亦如儐。主婦受爵，以入於房。

賓長洗爵，獻於尸。尸拜受。賓戶西北面答拜。爵止。主婦洗於房中，酌，致於主人。主人拜受，主婦戶西北面拜送爵。司宮設席。主婦薦韭、菹、醢，坐設於席前，菹在北方。婦贊者執棗、糗以従，主婦不興，受，設棗於菹北，糗在棗西。佐食設俎，臂、脊、脅、肺皆牢，膚三，魚一，臘臂。主人左執爵，右取菹㨎於醢，祭於豆間，遂祭籩，奠爵，興，取牢肺，坐絕祭，嚌之，興，加於俎，坐梲手，祭酒，執爵以興，坐卒爵，拜。主婦答拜，受爵，酌以醋，戶內北面拜，主人答拜。卒爵，拜。主人答拜。主婦以爵入於房。尸作止爵，祭酒，卒爵。賓拜。祝受爵。尸答拜。祝酌授尸。賓拜受爵，尸拜送。坐祭，遂飲，卒爵拜。尸答拜。獻祝及二佐食。洗，致爵於主人。主人席上拜受爵，賓北面答拜。坐祭，遂飲，卒爵，拜。賓答拜，受爵，酌，致爵於主婦。主婦北堂。司宮設席，東面。主婦席北東面拜受爵，賓西面答拜。婦贊者薦韭、菹、醢，菹在南方。婦人贊者執棗、糗，授婦贊者；婦贊者不興，受，設棗於菹南，糗在棗東。佐食設俎於豆東，羊臑，豕折，羊脊、脅，祭肺一，膚一，魚一，臘臑。主婦升筵，坐，左執爵，右取菹㨎於醢，祭之，祭籩，奠爵，興取肺，坐絕祭，嚌之，興加於俎，坐梲手，祭酒，執爵興，筵北東面立卒爵，拜。賓答拜。賓受爵，易爵於篚，洗、酌，醋於主人，戶西北面拜，主人答拜。卒爵，拜，主人答拜。賓以爵降奠於篚。乃羞。宰夫羞房中之羞，司士羞庶羞於尸、祝、主人、主婦，內羞在右，庶羞在左。

主人降，拜眾賓，洗，獻眾賓。其薦脀，其位，其酬醋，皆如儐禮。主人洗，獻兄弟與內賓，與私人，皆如儐禮。其位，其薦脀，皆如儐禮。卒，乃羞於賓、兄弟、內賓及私人，辯。

賓長獻於尸，尸醋，獻祝，致，醋。賓以爵降，實於篚。

賓、兄弟交錯其酬。無算爵。

利洗爵，獻於尸，尸醋。獻祝，祝受，祭酒，啐酒，奠之。

主人出，立於阼階上，西面。祝出，立於西階上，東面。祝告於主人曰；「利成。」祝入。主人降，立於阼階東，西面。尸謖，祝前，尸従，遂出於廟門。祝反，複位於室中。祝命佐食徹尸俎。佐食乃出尸俎於廟門外，有司受，歸之。徹阼薦俎。

乃餕，如儐。

卒餕，有司官徹饋，饌於室中西北隅，南面，如饋之設，右幾，厞用席。納一尊於室中。司宮掃祭。主人出，立於阼階上。西面。祝執其俎以出，立於西階上，東面。司宮闔牖戶。祝告利成，乃執俎以出於廟門外，有司受，歸之。眾賓出。主人拜送於廟門外，乃反。婦人乃徹，徹室中之饌。


《士冠禮》 
《士昬禮》 
《士相見禮》
《鄉飲酒禮》 
《鄉射禮》 
《燕禮》 
《大射》 
《聘禮》 
《公食大夫禮》 
《覲禮》 
《喪服》 
《士喪禮》 
《既夕禮》 
《士虞禮》 
《特牲饋食禮》 
《少牢饋食禮》 
《有司徹》 