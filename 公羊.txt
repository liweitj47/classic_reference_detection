《公羊》
隱公元年
元年者何？君之始年也。春者何？歲之始也。王者孰謂？謂文王也。曷為先言王而後言正月？王正月也。何言乎王正月？大一統也。公何以不言即位？成公意也。何成乎公之意？公將平國而反之桓。曷為反之桓？桓幼而貴，隱長而卑，其為尊卑也微，國人莫知。隱長又賢，諸大夫扳隱而立之。隱於是焉而辭立，則未知桓之將必得立也。且如桓立，則恐諸大夫之不能相幼君也，故凡隱之立為桓立也。隱長又賢，何以不宜立？立適以長不以賢，立子以貴不以長。桓何以貴？母貴也。母貴則子何以貴？子以母貴，母以子貴。
及者何？與也，會及暨皆與也。曷為或言會，或言及，或言暨？會猶最也；及猶汲汲也；暨猶暨暨也。及我欲之，暨不得已也。儀父者何？邾婁之君也。何以名？字也。曷為稱字？褒之也。曷為褒之？為其與公盟也。與公盟者眾矣，曷為獨褒乎此？因其可褒而褒之。此其為可褒奈何？漸進也。眛者何？地期也。
克之者何？殺之也。殺之則曷為謂之克？大鄭伯之惡也。曷為大鄭伯之惡？母欲立之，己殺之，如勿與而已矣。段者何？鄭伯之弟也。何以不稱弟？當國也。其地何？當國也。齊人殺無知何以不地？在內也。在內雖當國不地也。不當國雖在外亦不地也。
宰者何？官也。咺者何？名也。曷為以官氏？宰士也。惠公者何？隱之考也。仲子者何？桓之母也。何以不稱夫人？桓未君也。賵者何？喪事有賵。賵者蓋以馬，以乘馬束帛。車馬曰賵，貨財曰賻，衣被曰襚。桓未君則諸侯曷為來賵之？隱為桓立，故以桓母之喪告于諸侯。然則何言爾？成公意也。其言來何？不及事也。其言惠公仲子何？兼之，兼之非禮也。何以不言及仲子？仲子微也。
孰及之？內之微者也。
祭伯者何？天子之大夫也。何以不稱使？奔也。奔則曷為不言奔？王者無外，言奔則有外之辭也。
公子益師卒。何以不日？遠也。所見異辭，所聞異辭，所傳聞異辭。
隱公二年
入者何？得而不居也。
無駭帥師入極。無駭者何？展無駭也。何以不氏？貶。曷為貶？疾始滅也。始滅昉於此乎？前此矣。前此則曷為始乎此？托始焉爾。曷為托始焉爾？《春秋》之始也。此滅也，其言入何？內大惡，諱也。
紀履緰者何？紀大夫也。何以不稱使？婚禮不稱主人。然則曷稱？稱諸父兄師友。宋公使公孫壽來納幣，則其稱主人何？辭窮也。辭窮者何？無母也。然則紀有母乎？曰有。有則何以不稱母？母不通也。外逆女不書，此何以書？譏。何譏爾？譏始不親迎也。始不親迎昉於此乎？前此矣。前此則曷為始乎？此托始焉爾。曷為托始焉爾？《春秋》之始也。女曷為或稱女，或稱婦，或稱夫人？女在其國稱女，在涂稱婦，入國稱夫人。
伯姬者何？內女也。其言歸何？婦人謂嫁曰歸。
紀子伯、莒子盟于密。紀子伯者何？無聞焉爾。
十有二月乙卯，夫人子氏薨。鄭人伐衛。夫人子氏者何？隱公之母也。何以不書葬？成公意也。何成乎公之意？子將不終為君，故母亦不終為夫人也。
隱公三年
何以書？記異也。日食則曷為或日或不日？或言朔或不言朔？曰「某月某日朔，日有食之」者，食正朔也；其或日或不日，或失之前，或失之後。失之前者，朔在前也；失之後者，朔在後也。
何以不書葬？天子記崩不記葬，必其時也。諸侯記卒記葬，有天子存，不得必其時也。曷為或言崩或言薨？天子曰崩，諸侯曰薨，大夫曰卒，士曰不祿。
尹氏者何？天子之大夫也。其稱尹氏何？貶。曷為貶？譏世卿，世卿非禮也。外大夫不卒，此何以卒？天王崩，諸侯之主也。
武氏子者何？天子之大夫也。其稱武氏子何？譏。何譏爾？父卒子未命也。何以不稱使？當喪未君也。武氏子來求賻，何以書？譏。何譏爾？喪事無求，求賻非禮也，蓋通于下。
癸未，葬宋繆公。葬者曷為或日或不日？不及時而日，渴葬也；不及時而不日，慢葬也。過時而日，隱之也；過時而不日，謂之不能葬也。當時而不日，正也。當時而日，危不得葬也。此當時何危爾？宣公謂繆公曰：「以吾愛與夷，則不若愛女；以為社稷宗廟主，則與夷不若女，盍終為君矣？」宣公死，繆公立，繆公逐其二子莊公馮與左師勃，曰：「爾為吾子，生毋相見，死毋相哭。」與夷復曰：「先君之所為不與臣國而納國乎君者，以君可以為社稷宗廟主也。今君逐君之二子而將致國乎與夷，此非先君之意也。且使子而可逐，則先君其逐臣矣。」繆公曰：「先君之不爾逐可知矣，吾立乎此攝也。」終致國乎與夷。莊公馮弒與夷。故君子大居正，宋之禍宣公為之也。
隱公四年
牟婁者何？杞之邑也。外取邑不書，此何以書？疾始取邑也。
戊申，衛州吁弒其君完。曷為以國氏？當國也。
遇者何？不期也。一君出，一君要之也。
宋公、陳侯、蔡人、衛人伐鄭。秋，翬帥師會宋公、陳侯、蔡人、衛人伐鄭。翬者何？公子翬也。何以不稱公子？貶。曷為貶？與弒公也。其與弒公奈何？公子翬諂乎隱公，謂隱公曰：「百姓安子，諸侯說子，盍終為君矣？」隱曰：「吾否，吾使修涂裘，吾將老焉。」公子翬恐若其言聞乎桓，於是謂桓曰：「吾為子口隱矣。隱曰：『吾不反也。』」桓曰：「然則奈何？」曰：「請作難，弒隱公。」於鐘巫之祭焉弒隱公也。
其稱人何？討賊之辭也。
晉者何？公子晉也。立者何？立者不宜立也。其稱人何？眾立之之辭也。然則孰立之？石碏立之。石碏立之，則其稱人何？眾之所欲立也。眾雖欲立之，其立之非也。
隱公五年
何以書？譏。何譏爾？遠也。公曷為遠而觀魚？登來之也。百金之魚公張之，登來之者何？美大之之辭也。棠者何？濟上之邑也。
曷為或言率師或不言率師？將尊師眾稱某率師，將尊師少稱將；將卑師眾稱師，將卑師少稱人。君將不言率師，書其重者也。
考宮者何？考猶入室也，始祭仲子也。桓未君則曷為祭仲子？隱為桓立，故為桓祭其母也。然則何言爾？成公意也。
初獻六羽。初者何？始也。六羽者何？舞也。初獻六羽何以書？譏。何譏爾？譏始僭諸公也。六羽之為僭奈何？天子八佾，諸公六，諸侯四。諸公者何？諸侯者何？天子三公稱公，王者之後稱公，其餘大國稱侯，小國稱伯、子、男。天子三公者何？天子之相也。天子之相則何以三？自陜而東者，周公主之；自陜而西者，召公主之，一相處乎內。始僭諸公昉於此乎？前此矣。前此則曷為始乎？此僭諸公猶可言也，僭天子不可言也。
邾婁人、鄭人伐宋。
螟。何以書？記災也。
宋人伐鄭，圍長葛。邑不言圍，此其言圍何？強也。
隱公六年
輸平者何？輸平猶墮成也。何言乎墮成？敗其成也，曰：「吾成敗矣」，吾與鄭人末有成也。吾與鄭人則曷為末有成？狐壤之戰，隱公獲焉。然則何以不言戰？諱獲也。
此無事，何以書？《春秋》雖無事，首時過則書。首時過則何以書？《春秋》編年，四時具然後為年。
外取邑不書，此何以書？久也。
隱公七年
滕侯卒。何以不名？微國也。微國則其稱侯何？不嫌也。《春秋》貴賤不嫌同號，美惡不嫌同辭。
中丘者何？內之邑也。城中丘，何以書？以重書也。
齊侯使其弟年來聘。其稱弟何？母弟稱弟，母兄稱兄。
凡伯者何？天子之大夫也。此聘也，其言伐之何？執之也。執之則其言伐之何？大之也。曷為大之？不與夷狄之執中國也。其地何？大之也。
隱公八年
宛者何？鄭之微者也。邴者何？鄭湯沐之邑也。天子有事于泰山，諸侯皆從。泰山之下，諸侯皆有湯沐之邑焉。
庚寅，我入邴。其言入何？難也。其日何？難也。其言我何？言我者非獨我也，齊亦欲之。
辛亥，宿男卒。
卒何以名而葬不名？卒從正，而葬從主人。卒何以日而葬不日？卒赴，而葬不告。
公曷為與微者盟？稱人則從不疑也。
螟。
此展無駭也，何以不氏？疾始滅也，故終其身不氏。
隱公九年
何以書？記異也。何異爾？不時也。
庚辰，大雨雪。何以書？記異也。何異爾？俶甚也。
俠卒。俠者何？吾大夫之未命者也。
隱公十年
此公子翬也，何以不稱公子？貶。曷為貶？隱之罪人也，故終隱之篇貶也。
辛未取郜，辛巳取防。取邑不日，此何以日？一月而再取也。何言乎一月而再取？甚之也。內大惡諱，此其言甚之何？《春秋》錄內而略外，於外大惡書，小惡不書，於內大惡諱，小惡書。
宋人、蔡人、衛人伐載，鄭伯伐取之。其言伐取之何？易也。其易奈何？因其力也。因誰之力？因宋人、蔡人、衛人之力也。
隱公十一年
其言朝何？諸侯來曰朝，大夫來曰聘。其兼言之何？微國也。
何以不書葬？隱之也。何隱爾？弒也。弒則何以不書葬？《春秋》君弒，賊不討，不書葬，以為無臣子也。子沈子曰：「君弒，臣不討賊，非臣也。子不復讎，非子也。葬，生者之事也。《春秋》君弒，賊不討，不書葬，以為不系乎臣子也。」公薨何以不地？不忍言也。隱何以無正月？隱將讓乎桓，故不有其正月也。
桓公元年
繼弒君不言即位，此其言即位何？如其意也。
鄭伯以璧假許田。其言以璧假之何？易之也。易之則其言假之何？為恭也。曷為為恭？有天子存，則諸侯不得專地也。許田者何？魯朝宿之邑也。諸侯時朝乎天子，天子之郊，諸侯皆有朝宿之邑焉。此魯朝宿之邑也，則曷為謂之許田？諱取周田也。諱取周田則曷為謂之許田？系之許也。曷為系之許？近許也。此邑也，其稱田何？田多邑少稱田，邑多田少稱邑。
何以書？記災也。
桓公二年
及者何？累也。弒君多矣，舍此無累者乎？曰：有，仇牧，荀息，皆累也。舍仇牧、荀息，無累者乎？曰：有。有則此何以書？賢也。何賢乎孔父？孔父可謂義形於色矣。其義形於色奈何？督將弒殤公，孔父生而存，則殤公不可得而弒也，故於是先攻孔父之家。殤公知孔父死，己必死，趨而救之，皆死焉。孔父正色而立於朝，則人莫敢過而致難於其君者，孔父可謂義形於色矣。
滕子來朝。三月，公會齊侯、陳侯、鄭伯于稷，以成宋亂。內大惡諱，此其目言之何？遠也。所見異辭，所聞異辭，所傳聞異辭。隱亦遠矣，曷為為隱諱？隱賢而桓賤也。
此取之宋，其謂之郜鼎何？器從名，地從主人。器何以從名？地何以從主人？器之與人，非有即爾。宋始以不義取之，故謂之郜鼎；至乎地之與人則不然，俄而可以為其有矣。然則為取可以為其有乎？曰：否。何者？若楚王之妻媦，無時焉可也。
戊申，納于太廟。何以書？譏。何譏爾？遂亂受賂，納于太廟，非禮也。
蔡侯、鄭伯會于鄧。離不言會，此其言會何？蓋鄧與會爾。
公及戎盟于唐。
桓公三年
胥命者何？相命也。何言乎相命？近正也。此其為近正奈何？古者不盟，結言而退。
既者何？盡也。
公子翬如齊逆女。九月，齊侯送姜氏于讙。何以書？譏。何譏爾？諸侯越竟送女，非禮也。此入國矣，何以不稱夫人？自我言齊，父母之於子，雖為鄰國夫人，猶曰吾姜氏。
公會齊侯于讙，夫人姜氏至自齊。翬何以不致？得見乎公矣。
有年。有年，何以書？以喜書也。大有年，何以書？亦以喜書也。此其曰有年何？僅有年也。彼其曰大有年何？大豐年也。僅有年亦足以當喜乎？恃有年也。
桓公四年
狩者何？田狩也，春曰苗，秋曰搜，冬曰狩。常事不書，此何以書？譏。何譏爾？遠也。諸侯曷為必田狩？一曰乾豆，二曰賓客，三百充君之庖。
宰渠伯糾者何？天子之大夫也。其稱宰渠伯糾何？下大夫也。
桓公五年
曷為以二日卒之？怴也。甲戌之日亡、己丑之日死而得，君子疑焉，故以二日卒之也。
外相如不書，此何以書？離不言會。
天王使仍叔之子來聘。仍叔之子者何？天子之大夫也。其稱仍叔之子何？譏。何譏爾？譏父老子代從政也。
葬陳桓公。
城祝丘。
其言從王伐鄭何？從王正也。
大雩。大雩者何？旱祭也。然則何以不言旱？言雩則旱見；言旱則雩不見。何以書？記災也。
螽。何以書？記災也。
外相如不書，此何以書？過我也。
桓公六年
寔來者何？猶曰是人來也。孰謂？謂州公也。曷為謂之寔來？慢之也。曷為慢之？化我也。
大閱者何？簡車徒也。何以書？蓋以罕書也。
蔡人殺陳佗。陳佗者何？陳君也。陳君則曷為謂之陳佗？絕也。曷為絕之？賤也。其賤奈何？外淫也。惡乎淫？淫于蔡，蔡人殺之。
子同生者孰謂？謂莊公也。何言乎子同生？喜有正也。未有言喜有正者，此其言喜有正何？久無正也。子公羊子曰：「其諸以病桓與？」
桓公七年
焚之者何？樵之也。樵之者何？以火攻也。何言乎以火攻？疾始以火攻也。咸丘者何？邾婁之邑也。曷為不系乎邾婁？國之也。曷為國之？君存焉爾。
鄧侯吾離來朝。皆何以名？失地之君也。其稱侯朝何？貴者無後，待之以初也。
桓公八年
烝者何？冬祭也。春曰祠，夏曰礿，秋曰嘗，冬曰烝。常事不書，此何以書？譏。何譏爾？譏亟也。亟則黷，黷則不敬。君子之祭也，敬而不黷。疏則怠，怠則忘。士不及茲四者，則冬不裘，夏不葛。
天王使家父來聘。
何以書？譏亟也。
何以書？記異也。何異爾？不時也。
祭公來，遂逆王后于紀。祭公者何？天子之三公也。何以不稱使？婚禮不稱主人。遂者何？生事也。大夫無遂事，此其言遂何？成使乎我也。其成使乎我奈何？使我為媒可，則因用是往逆矣。女在其國稱女，此其稱王后何？王者無外，其辭成矣。
桓公九年
其辭成矣，則其稱紀季姜何？自我言，紀父母之於子，雖為天王后，猶曰吾季姜。京師者何？天子之居也。京者何？大也。師者何？眾也。天子之居，必以眾大之辭言之。
諸侯來曰朝。此世子也，其言朝何？《春秋》有譏父老子代從政者，則未知其在齊與？曹與？
桓公十年
會者何？期辭也。其言弗遇何？公不見要也。
郎者何？吾近邑也。吾近邑則其言來戰于郎何？近也。惡乎近？近乎圍也。此偏戰也，何以不言師敗績？內不言戰，言戰乃敗矣。
桓公十一年
祭仲者何？鄭相也。何以不名？賢也。何賢乎祭仲？以為知權也。其為知權奈何？古者鄭國處于留。先鄭伯有善于鄶公者，通乎夫人，以取其國而遷鄭焉，而野留。莊公死已葬，祭仲將往省于留，涂出于宋，宋人執之，謂之曰：「為我出忽而立突。」祭仲不從其言，則君必死、國必亡；從其言，則君可以生易死，國可以存易亡。少遼緩之，則突可故出，而忽可故反，是不可得則病，然後有鄭國。古人之有權者，祭仲之權是也。權者何？權者反於經，然後有善者也。權之所設，舍死亡無所設。行權有道，自貶損以行權，不害人以行權。殺人以自生，亡人以自存，君子不為也。
突歸于鄭。突何以名？挈乎祭仲也。其言歸何？順祭仲也。
鄭忽出奔衛。忽何以名？《春秋》伯、子、男一也，辭無所貶。
柔會宋公、陳侯、蔡叔盟于折。柔者何？吾大夫之未命者也。
公會宋公于夫童。
桓公十二年
公會宋公于郯。
丙戌，公會鄭伯，盟于武父。
丙戌，衛侯晉卒。
十有二月，及鄭師伐宋。丁未，戰于宋。戰不言伐，此其言伐何？辟嫌也。惡乎嫌？嫌與鄭人戰也。此偏戰也，何以不言師敗績？內不言戰，言戰乃敗矣！
桓公十三年
己巳，及齊侯、宋公、衛侯、燕人戰，齊師、宋師、衛師、燕師敗績。曷為後日？恃外也。其恃外奈何？得紀侯、鄭伯，然後能為日也。內不言戰，此其言戰何？從外也。曷為從外？恃外故從外也。何以不地？近也。惡乎近？近乎圍。郎亦近矣，郎何以地？郎猶可以地也。
桓公十四年
無冰。何以書？記異也。
鄭伯使其弟語來盟。夏五者何？無聞焉爾。
御廩者何？粢盛委之所藏也。御廩災，何以書？記災也。
乙亥，嘗。常事不書，此何以書？譏。何譏爾？譏嘗也。曰：猶嘗乎！御廩災，不如勿嘗而已矣！
宋人以齊人、衛人、蔡人、陳人伐鄭。以者何？行其意也。
桓公十五年
何以書？譏。何譏爾？王者無求；求車，非禮也。
突何以名？奪正也。
鄭世子忽復歸于鄭。其稱世子何？復正也。曷為或言歸？或言復歸？復歸者，出惡，歸無惡；復入者，出無惡，入有惡。入者，出入惡。歸者，出入無惡。
許叔入于許。公會齊侯于鄗。邾婁人、牟人、葛人來朝。皆何以稱人？夷狄之也。
櫟者何？鄭之邑。曷為不言入于鄭？末言爾。曷為末言爾？祭仲亡矣。然則曷為不言忽之出奔？言忽為君之微也。祭仲存則存矣，祭仲亡則亡矣！
桓公十六年
十有一月，衛侯朔出奔齊。衛侯朔何以名？絕。曷為絕之？得罪于天子也。其得罪于天子奈何？見使守衛朔，而不能使衛小眾，越在岱陰齊。屬負茲舍，不即罪爾。
桓公十七年
癸巳，葬蔡桓侯。及宋人、衛人伐邾婁。
桓公十八年
公與夫人姜氏遂如齊。公何以不言及夫人？夫人外也。夫人外者何？內辭也，其實夫人外公也。
丁酉，公之喪至自齊。
賊未討，何以書葬？讎在外也。讎在外則何以書葬？君子辭也。
莊公元年
公何以不言即位？《春秋》君弒，子不言即位。君弒則子何以不言即位？隱之也。孰隱？隱子也。
孫者何？孫猶孫也。內諱奔謂之孫。夫人固在齊矣，其言孫于齊何？念母也。正月以存君，念母以首事。夫人何以不稱姜氏？貶。曷為貶？與弒公也。其與弒公奈何？夫人譖公於齊侯，公曰：「同非吾子，齊侯之子也。」齊侯怒，與之飲酒。於其出焉，使公子彭生送之。於其乘焉，搚干而殺之。念母者，所善也，則曷為於其念母焉貶？不與念母也。
單伯者何？吾大夫之命乎天子者也。何以不稱使？天子召而使之也。逆之者何？使我主之也。曷為使我主之？天子嫁女乎諸侯，必使諸侯同姓者主之。諸侯嫁女于大夫，必使大夫同姓者主之。
筑王姬之館于外。何以書？譏。何譏爾？筑之，禮也；于外，非禮也。于外何以非禮？筑于外，非禮也。其筑之何以禮？主王姬者必為之改筑。主王姬者曷為必為之改筑？於路寢則不可，小寢則嫌，群公子之舍則以卑矣，其道必為之改筑者也。
王使榮叔來錫桓公命。錫者何？賜也。命者何？加我服也。其言桓公何？追命也。
王姬歸於齊。何以書？我主之也。
齊師遷紀、郱、鄑、郚。遷之者何？取之也。取之則曷為不言取之也？為襄公諱也。外取邑不書，此何以書？大之也。何大爾？自是始滅也。
莊公二年
於余丘者何？邾婁之邑也。曷為不系乎邾婁？國之也。曷為國之？君存焉爾。
外夫人不卒，此何以卒？錄焉爾。曷為錄焉爾？我主之也。
乙酉，宋公馮卒。
莊公三年
溺者何？吾大夫之未命者也。
葬桓王。此未有言崩者，何以書葬？蓋改葬也。
紀季者何？紀侯之弟也。何以不名？賢也。何賢乎紀季？服罪也。其服罪奈何？魯子曰：「請後五廟以存姑姊妹。」
其言公次于郎何？刺欲救紀而後不能也。
莊公四年
紀侯大去其國。大去者何？滅也。孰滅之？齊滅之。曷為不言齊滅之？為襄公諱也。《春秋》為賢諱。何賢乎襄公？復讎也。何讎爾？遠祖也。哀公亨乎周，紀侯譖之。以襄公之為於此焉者，事祖禰之心盡矣。盡者何？襄公將復讎乎紀，卜之曰：「師喪分焉。寡人死之，不為不吉也。」遠祖者，幾世乎？九世矣。九世猶可以復讎乎？雖百世可也。家亦可乎？曰：不可。國何以可？國君一體也；先君之恥猶今君之恥也，今君之恥猶先君之恥也。國君何以為一體？國君以國為體，諸侯世，故國君為一體也。今紀無罪，此非怒與？曰：非也。古者有明天子，則紀侯必誅，必無紀者。紀侯之不誅，至今有紀者，猶無明天子也。古者諸侯必有會聚之事、相朝聘之道，號辭必稱先君以相接，然則齊、紀無說焉，不可以并立乎天下。故將去紀侯者，不得不去紀也。有明天子，則襄公得為若行乎？曰：不得也。不得則襄公曷為為之？上無天子，下無方伯，緣恩疾者可也。
外夫人不書葬，此何以書？隱之也。何隱爾？其國亡矣，徒葬於齊爾。此復讎也，曷為葬之？滅其可滅，葬其可葬。此其為可葬奈何？復讎者非將殺之，逐之也。以為雖遇紀侯之殯，亦將葬之也。
公曷為與微者狩？齊侯也。齊侯則其稱人何？諱與讎狩也。前此者有事矣，後此者有事矣，則曷為讀於此焉譏？於讎者將壹譏而已，故擇其重者而譏焉，莫重乎其與讎狩也。於讎者則曷為將壹譏而已？讎者無時，焉可與通；通則為大譏，不可勝譏，故將壹譏而已，其餘從同。
莊公五年
倪者何？小邾婁也。小邾婁則曷為謂之倪？未能以其名通也。黎來者何？名也。其名何？微國也。
此伐衛何？納朔也。曷為不言納衛侯朔？辟王也。
莊公六年
王人者何？微者也。子突者何？貴也。貴則其稱人何？系諸人也。曷為系諸人？王人耳。
衛侯朔何以名？絕。曷為絕之？犯命也。其言入何？篡辭也。
曷為或言致會？或言致伐？得意致會，不得意致伐。衛侯朔入於衛，何以致伐？不敢勝天子也。
螟。
此衛寶也，則齊人曷為來歸之？衛人歸之也。衛人歸之，則其稱齊人何？讓乎我也。其讓乎我奈何？齊侯曰：「此非寡人之力，魯侯之力也。」
莊公七年
恒星者何？列星也。列星不見，則何以知？夜之中星反也。如雨者何？如雨者非雨也。非雨則曷為謂之如雨？不修《春秋》曰：「雨星不及地尺而復。」君子修之曰：「星霣如雨。」何以書？記異也。
無麥、苗。無苗，則曷為先言無麥，而後言無苗？一災不書，待無麥，然後書無苗。何以書？記災也。
莊公八年
次不言俟，此其言俟何？托不得已也。
甲午，祠兵。祠兵者何？出曰祠兵，入曰振旅，其禮一也，皆習戰也。何言乎祠兵？為久也。曷為為久？吾將以甲午之日，然後祠兵於是。
成者何？盛也。盛則曷為謂之成？諱滅同姓也。曷為不言降吾師？辟之也。
還者何？善辭也。此滅同姓何善爾？病之也，曰：師病矣！曷為病之？非師之罪也！
莊公九年
公及齊大夫盟于暨。公曷為與大夫盟？齊無君也。然則何以不名？其諱與大夫盟也，使若眾然。
納者何？入辭也。其言伐之何？伐而言納者，猶不能納也。糾者何？公子糾也。何以不稱公子？君前臣名也。
齊小白入于齊。曷為以國氏？當國也。其言入何？篡辭也。
內不言敗，此其言敗何？伐敗也。曷為伐敗？復讎也。此復讎乎大國，曷為使微者？公也。公則曷為不言公？不與公復讎也。曷為不與公復讎？復讎者在下也。
其言取之何？內辭也；脅我，使我殺之也。其稱子糾何？貴也。其貴奈何？宜為君者也。
洙者何？水也。浚之者何？深之也。曷為深之？畏齊也。曷為畏齊也？辭殺子糾也。
莊公十年
曷為或言侵？或言伐？觕者曰侵，精者曰伐。戰不言伐，圍不言戰，入不言圍，滅不言入，書其重者也。
遷之者何？不通也，以地遷之也。子沈子曰：「不通者，蓋因而臣之也。」
其言次于郎何？伐也。伐則其言次何？齊與伐而不與戰，故言伐也。我能敗之，故言次也。
荊者何？州名也。州不若國，國不若氏，氏不若人，人不若名，名不若字，字不若子。蔡侯獻舞何以名？絕。曷為絕之？獲也。曷為不言其獲？不與夷狄之獲中國也。
何以不言出？國以滅矣，無所出也。
莊公十一年
何以書？記災也。外災不書，此何以書？及我也。
何以書？過我也。
莊公十二年
其言歸于酅何？隱之也。何隱爾？其國亡矣，徒歸于叔爾也。
及者何？累也。弒君多矣，舍此無累者乎？孔父、荀息皆累也。舍孔父、荀息，無累者乎？曰：有。有則此何以書？賢也。何賢乎仇牧？仇牧可謂不畏強禦矣！其不畏強禦奈何？萬嘗與莊公戰，獲乎莊公；莊公歸，散舍諸宮中，數月，然後歸之。歸反為大夫於宋。與閔公博，婦人皆在側。萬曰：「甚矣，魯侯之淑，魯侯之美也！天下諸侯宜為君者，唯魯侯爾！」閔公矜此婦人，妒其言，顧曰：「此虜也！爾虜焉故，魯侯之美惡乎至？」萬怒，搏閔公，絕其脰。仇牧聞君弒，趨而至，遇之于門，手劍而叱之。萬辟殺仇牧，碎其首，齒著乎門闔。仇牧可謂不畏強禦矣！
莊公十三年
何以不日？易也。其易奈何？桓之盟不日，其會不致，信之也。其不日何以始乎此？莊公將會乎桓，曹子進曰：「君之意何如？」莊公曰：「寡人之生，則不若死矣！」曹子曰：「然則君請當其君，臣請當其臣。」莊公曰：「諾。」於是會乎桓。莊公升壇，曹子手劍而從之。管子進曰：「君何求乎？」曹子曰：「城壞壓竟，君不圖與？」管子曰：「然則君將何求？」曹子曰：「愿請汶陽之田。」管子顧曰：「君許諾。」桓公曰：「諾。」曹子請盟，桓公下與之盟。已盟，曹子摽劍而去之。要盟可犯，而桓公不欺；曹子可讎，而桓公不怨。桓公之信著乎天下，自柯之盟始焉。
莊公十四年
其言會伐宋何？後會也。
莊公十五年
鄭人侵宋。
莊公十六年
荊伐鄭。
同盟者何？同欲也。
邾婁子克卒。
莊公十七年
鄭瞻者何？鄭之微者也。此鄭之微者，何言乎齊人執之？書甚佞也。
瀸者何？瀸，積也，眾殺戍者也。
何以書？書甚佞也。曰：佞人來矣！佞人來矣！
何以書？記異也。
莊公十八年
此未有言伐者，其言追何？大其為中國追也。此未有伐中國者，則其言為中國追何？大其未至而豫禦之也。其言于濟西何？大之也。
何以書？記異也。
莊公十九年
媵者何？諸侯娶一國，則貳國往媵之，以侄娣從。侄者何？兄之子也。娣者何？弟也。諸侯壹聘九女，諸侯不再娶。媵不書，此何以書？為其有遂事書。大夫無遂事，此其言遂何？聘禮：大夫受命不受辭，出竟有可以安社稷、利國家者，則專之可也。
夫人姜氏如莒。
莊公二十年
大災者何？大瘠也。大瘠者何？癘也。何以書？記災也。外災不書，此何以書？及我也。
莊公二十一年
莊公二十二年
肆者何？跌也。大省者何？災省也。肆大省，何以書？譏。何譏爾？譏始忌省也。
癸醜，葬我小君文姜。文姜者何？莊公之母也。
陳人殺其公子禦寇。
齊高傒者何？貴大夫也。曷為就吾微者而盟？公也。公則曷為不言公？諱與大夫盟也。
納幣不書，此何以書？譏。何譏爾？親納幣，非禮也。
莊公二十三年
桓之盟不日，其會不致，信之也；此之桓國何以致？危之也。何危爾？公一陳佗也。
蔡叔來聘。
何以書？譏。何譏爾？諸侯越竟觀社，非禮也。
公至自齊。
荊人來聘。荊何以稱人？始能聘也。
公及齊侯遇于穀。蕭叔朝公。其言朝公何？公在外也。
何以書？譏。何譏爾？丹桓宮楹，非禮也。
十有二月甲寅，公會齊侯盟于扈。桓之盟不日，此何以日？危之也。何危爾？我貳也。魯子曰：「我貳者，非彼然，我然也。」
莊公二十四年
何以書？譏。何譏爾？刻桓宮桷，非禮也。
葬曹莊公。
何以書？親迎禮也。
其言入何？難也。其言日何？難也。其難奈何？夫人不僂不可使入；與公有所約，然後入。
戊寅，大夫、宗婦覿用幣。宗婦者何？大夫之妻也。覿者何？見也。用者何？用者不宜用也；見用幣，非禮也。然則曷用？棗、栗云乎！腶、修云乎！
大水。
曹羈者何？曹大夫也。曹無大夫，此何以書？賢也。何賢乎曹羈？戎將侵曹，曹羈諫曰：「戎眾以無義，君請勿自敵也。」曹伯曰：「不可。」三諫，不從，遂去之，故君子以為得君臣之義也。
赤歸于曹郭公。赤者何？曹無赤者，蓋郭公也。郭公者何？失地之君也。
莊公二十五年
食之則曷為鼓、用牲于社？求乎陰之道也，以朱絲營社，或曰脅之，或曰闇之，恐人犯之，故營之。
伯姬歸于杞。
其言于社于門何？于社，禮也；于門，非禮也。
莊公二十六年
曹殺其大夫。何以不名？眾也。曷為眾殺之？不死于曹君者也。君死乎位曰滅，曷為不言其滅？為曹羈諱也。此蓋戰也，何以不言戰？為曹羈諱也。
莊公二十七年
原仲者何？陳大夫也。大夫不書葬，此何以書？通乎季子之私行也。何通乎季子之私行？辟內難也。君子辟內難而不辟外難。內難者何？公子慶父、公子牙、公子友皆莊公之母弟也。公子慶父、公子牙通乎夫人以脅公，季子起而治之，則不得與于國政，坐而視之則親親。因不忍見也，故於是復請至于陳，而葬原仲也。
其言來何？直來曰來，大歸曰來歸。
莒慶來逆叔姬。莒慶者何？莒大夫也。莒無大夫，此何以書？譏。何譏爾？大夫越竟逆女，非禮也。
杞伯來朝。
公會齊侯于城濮。
莊公二十八年
伐不日，此何以日？至之日也。戰不言伐，此其言伐何？至之日也。《春秋》伐者為客，伐者為主，故使衛主之也。曷為使衛主之？衛未有罪爾。敗者稱師，衛何以不稱師？未得乎師也。
大無麥、禾。既見無麥、禾矣，曷為先言筑微，而後言無麥、禾？諱以凶年造邑也。
臧孫辰告糴于齊。告糴者何？請糴也。何以不稱使？以為臧孫辰之私行也。曷為以為臧孫辰之私行？君子之為國也，必有三年之委；一年不熟，告糴，譏也。
莊公二十九年
新延廄者何？修舊也。修舊不書，此何以書？譏。何譏爾？凶年不修。
何以書？記異也。
城諸及防。
莊公三十年
三十年春，王正月。
鄣者何？紀之遺邑也。降之者何？取之也。取之則曷為不言取之？為桓公諱也。外取邑不書，此何以書？盡也。
外夫人不書葬，此何以書？隱之也。何隱爾？其國亡矣，徒葬乎叔爾。
齊人伐山戎。此齊侯也，其稱人何？貶。曷為貶？子司馬子曰：「蓋以操之為已蹙以矣！」此蓋戰也，何以不言戰？《春秋》敵者言戰，桓公之與戎狄，驅之爾。
莊公三十一年
三十有一年春，筑臺于郎。何以書？譏。何譏爾？臨民之所漱浣也。
筑臺于薛。何以書？譏。何譏爾？遠也。
齊，大國也，曷為親來獻戎捷？威我也。其威我奈何？旗獲而過我也。
何以書？譏。何譏爾？臨國也。
何以書？記異也。
莊公三十二年
三十有二年春，城小穀。
何以不稱弟？殺也。殺則曷為不言刺？為季子諱殺也。曷為為季子諱殺？季子之遏惡也，不以為國獄，緣季子之心而為之諱。季子之遏惡奈何？莊公并將死，以病召季子，季子至而授之以國政，曰：「寡人即不起此病，吾將焉致乎魯國？」季子曰：「般也存，君何憂焉？」公曰：「庸得若是乎？牙謂我曰：『魯一生一及，君已知之矣。』慶父也存。」季子曰：「夫何敢？是將為亂乎！夫何敢！」俄而，牙弒械成。季子和藥而飲之，曰：「公子從吾言而飲此，則必可以無為天下戮笑，必有後乎魯國。不從吾言而不飲此，則必為天下戮笑，必無後乎魯國。」於是從其言而飲之，飲之無傫氏，至乎王堤而死。公子牙今將爾，辭曷為與親弒者同？君親無將，將而誅焉。然則善之與？曰：然。殺世子母弟，直稱君者，甚之也。季子殺母兄，何善爾？誅不得辟兄，君臣之義也。然則曷為不直誅，而酖之？行諸乎兄，隱而逃之，使托若以疾死然，親親之道也。
路寢者何？正寢也。
子卒云子卒，此其稱子般卒何？君存稱世子，君薨稱子某，既葬稱子，逾年稱公。子般卒，何以不書葬？未逾年之君也。有子則廟，廟則書葬；無子不廟，不廟則不書葬。
公子慶父如齊。狄伐邢。
閔公元年
公何以不言即位？繼弒君不言即位。孰繼？繼子般也。孰弒子般？慶父也。殺公子牙，今將爾，季子不免。慶父弒君，何以不誅？將而不免遏惡也。既而不可及，因獄有所歸，不探其情而誅焉，親親之道也。惡乎歸獄？歸獄仆人鄧扈樂。曷為歸獄仆人鄧扈樂？莊公存之時，樂曾淫于宮中，子般執而鞭之。莊公死，慶父謂樂曰：「般之辱爾，國人莫不知，盍弒之矣？」使弒子般，然後誅鄧扈樂而歸獄焉，季子至而不變也。
齊人救邢。夏，六月辛酉，葬我君莊公。
季子來歸。其稱季子何？賢也。其言來歸何？喜之也。
齊仲孫者何？公子慶父也。公子慶父，則曷為謂之齊仲孫？系之齊也。曷為系之齊？外之也。曷為外之？春秋為尊者諱，為親者諱，為賢者諱。子女子曰：「以『春秋』為《春秋》，齊無仲孫，其諸吾仲孫與？」
閔公二年
其言吉何？言吉者，未可以吉也。曷為未可以吉？未三年也。三年矣，曷為謂之未三年？三年之喪，實以二十五月。其言于莊公何？未可以稱宮廟也。曷為未可以稱宮廟？在三年之中矣。吉禘于莊公，何以書？譏。何譏爾？譏始不三年也。
公薨何以不地？隱之也。何隱爾？弒也。孰弒之？慶父也。殺公子牙，今將爾，季子不免。慶父弒二君，何以不誅？將而不免，遏惡也；既而不可及，緩追逸賊，親親之道也。
公子慶父出奔莒。
高子者何？齊大夫也。何以不稱使？我無君也。然則何以不名？喜之也。何喜爾？正我也。其正我奈何？莊公死，子般弒，閔公弒，比三君死，曠年無君。設以齊取魯，曾不興師，徒以言而已矣。桓公使高子將南陽之甲，立僖公而城魯，或曰自鹿門至于爭門者是也，或曰自爭門至于吏門者是也。魯人至今以為美談，曰：「猶望高子也。」
十有二月，狄入衛。鄭棄其師。鄭棄其師者何？惡其將也。鄭伯惡高克，使之將逐而不納，棄師之道也。
僖公元年
公何以不言即位？繼弒君，子不言即位。此非子也，其稱子何？臣、子一例也。
齊師、宋師、曹師次于聶北，救邢。救不言次，此其言次何？不及事也。不及事者何？邢已亡矣。孰亡之？蓋狄滅之。曷為不言狄滅之？為桓公諱也。曷為為桓公諱？上無天子，下無方伯，天下諸侯有相滅亡者，桓公不能救，則桓公恥之。曷為先言次而後言救？君也。君則其稱師何？不與諸侯專封也。曷為不與？實與而文不與。文曷為不與？諸侯之義不得專封也。諸侯之義不得專封，則其曰實與之何？上無天子，下無方伯，天下諸侯有相滅亡者，力能救之，則救之可也。
遷者何？其意也。遷之者何？非其意也。
齊師、宋師、曹師城邢。此一事也，曷為復言齊師、宋師、曹師？不復言師，則無以知其為一事也。
夷者何？齊地也。齊地，則其言齊人以歸何？夫人薨于夷，則齊人以歸。夫人薨于夷，則齊人曷為以歸？桓公召而縊殺之。
楚人伐鄭。八月，公會齊侯、宋公、鄭伯、曹伯、邾婁人于朾。九月，公敗邾婁師于纓。
莒挐者何？莒大夫也。莒無大夫，此何以書？大季子之獲也。何大乎季子之獲？季子治內難以正，禦外難以正。其禦外難以正奈何？公子慶父弒閔公，走而之莒，莒人逐之，將由乎齊，齊人不納，卻反舍于汶水之上，使公子奚斯入請。季子曰：「公子不可以入，入則殺矣！」奚斯不忍反命于慶父，自南涘，北面而哭。慶父聞之曰：「嘻！此奚斯之聲也，諾已。」曰：「吾不得入矣！」於是抗輈經而死。莒人聞之曰：「吾已得子之賊矣！」以求賂乎魯。魯人不與，為是興師而伐魯，季子待之以偏戰。
十有二月丁巳，夫人氏之喪至自齊。夫人何以不稱姜氏？貶。曷為貶？與弒公也。然則曷為不於弒焉貶？貶必於其重者，莫重乎其以喪至也。
僖公二年
孰城之？城衛也。曷為不言城衛？滅也。孰滅之？蓋狄滅之。曷為不言狄滅之？為桓公諱也。曷為為桓公諱？上無天子，下無方伯，天下諸侯有相滅亡者，桓公不能救，則桓公恥之也。然則孰城之？桓公城之。曷為不言桓公城之？不與諸侯專封也。曷為不與？實與而文不與。文曷為不與？諸侯之義，不得專封。諸侯之義不得專封，則其曰實與之何？上無天子，下無方伯，天下諸侯有相滅亡者，力能救之，則救之可也。
哀姜者何？莊公之夫人也。
虞師、晉師滅夏陽。虞，微國也，曷為序乎大國之上？使虞首惡也。曷為使虞首惡？虞受賂，假滅國者道，以取亡焉。其受賂奈何？獻公朝諸大夫而問焉，曰：「寡人夜者寢而不寐，其意也何？」諸大夫有進對者曰：「寢不安與？其諸侍御有不在側者與？」獻公不應。荀息進曰：「虞郭見與？」獻公揖而進之，遂與之入而謀曰：「吾欲攻郭，則虞救之；攻虞，則郭救之，如之何？愿與子慮之。」荀息對曰：「君若用臣之謀，則今日取郭，而明日取虞爾，君何憂焉？」獻公曰：「然則奈何？」荀息曰：「請以屈產之乘與垂棘之白璧，往必可得也。則寶出之內藏，藏之外府；馬出之內廄，系之外廄爾，君何喪焉？」獻公曰：「諾。雖然，宮之奇存焉，如之何？」荀息曰：「宮之奇知則知矣！雖然，虞公貪而好寶，見寶必不從其言，請終以往。」於是終以往，虞公見寶許諾。宮之奇果諫：「記曰：『唇亡則齒寒。』虞、郭之相救，非相為賜，則晉今日取郭，而明日虞從而亡爾。君請勿許也。」虞公不從其言，終假之道以取郭。還，四年，反取虞。虞公抱寶牽馬而至。荀息見曰：「臣之謀何如？」獻公曰：「子之謀則已行矣，寶則吾寶也，雖然，吾馬之齒亦已長矣！」蓋戲之也。夏陽者何？郭之邑也。曷為不系于郭？國之也。曷為國之？君存焉爾。
江人、黃人者何？遠國之辭也。遠國至矣，則中國曷為獨言齊、宋至爾？大國言齊、宋，遠國言江、黃，則以其餘為莫敢不至也。
何以書？記異也。
楚人侵鄭。
僖公三年
何以書？記異也。
徐人取舒。其言取之何？易也。
其言六月雨何？上雨而不甚也。
此大會也，曷為末言爾？桓公曰：「無障穀，無貯粟，無易樹子，無以妾為妻。」
蒞盟者何？往盟乎彼也。其言來盟者何？來盟于我也。
楚人伐鄭。
僖公四年
潰者何？下叛上也。國曰潰，邑曰叛。
遂伐楚，次于陘。其言次于陘何？有俟也。孰俟？俟屈完也。
楚屈完來盟于師，盟于召陵。屈完者何？楚大夫也。何以不稱使？尊屈完也。曷為尊屈完？以當桓公也。其言盟于師、盟于召陵何？師在召陵也。師在召陵，則曷為再言盟？喜服楚也。何言乎喜服楚？楚有王者則後服，無王者則先叛。夷狄也，而亟病中國，南夷與北狄交。中國不絕若線，桓公救中國，而攘夷狄，卒帖荊，以此為王者之事也。其言來何？與桓為主也。前此者有事矣，後此者有事矣，則曷為獨於此焉？與桓公為主，序績也。
齊人執陳袁濤涂。濤涂之罪何？辟軍之道也。其辟軍之道奈何？濤涂謂桓公曰：「君既服南夷矣，何不還師濱海而東，服東夷且歸？」桓公曰：「諾。」於是還師濱海而東，大陷于沛澤之中。顧而執濤涂。執者曷為或稱侯？或稱人？稱侯而執者，伯討也。稱人而執者，非伯討也。此執有罪，何以不得為伯討？古者周公東征則西國怨，西征則東國怨。桓公假涂于陳而伐楚，則陳人不欲其反由己者，師不正故也。不修其師而執濤涂，古人之討，則不然也。
楚已服矣，何以致伐楚？叛盟也。
葬許繆公。冬，十有二月，公孫慈帥師會齊人、宋人、衛人、鄭人、許人、曹人侵陳。
僖公五年
曷為直稱晉侯以殺？殺世子母弟直稱君者，甚之也。
杞伯姬來朝其子。其言來朝其子何？內辭也，與其子俱來朝也。
公及齊侯、宋公、陳侯、衛侯、鄭伯、許男、曹伯會王世子于首戴。曷為殊會王世子？世子貴也。世子，猶世世子也。
諸侯何以不序？一事而再見者，前目而後凡也。
鄭伯逃歸不盟。其言逃歸不盟者何？不可使盟也。不可使盟，則其言逃歸何？魯子曰：「蓋不以寡犯眾也。」
楚人滅弦。弦子奔黃。
虞已滅矣，其言執之何？不與滅也。曷為不與滅？滅者亡國之善辭也。滅者，上下之同力者也。
僖公六年
邑不言圍，此其言圍何？強也。
僖公七年
鄭殺其大夫申侯。其稱國以殺何？稱國以殺者，君殺大夫之辭也。
曹伯般卒。
公子友如齊。
僖公八年
王人者何？微者也。曷為序乎諸侯之上？先王命也。
鄭伯乞盟。乞盟者何？處其所而請與也。其處其所而請與奈何？蓋酌之也。
用者何？用者不宜用也。致者何？致者不宜致也。禘用致夫人，非禮也。夫人何以不稱姜氏？貶。曷為貶？譏以妾為妻也。其言以妾為妻奈何？蓋脅于齊媵女之先至者也。
僖公九年
何以不書葬？為襄公諱也。
宰周公者何？天子之為政者也。
此未適人，何以卒？許嫁矣。婦人許嫁，字而笄之，死則以成人之喪治之。
桓之盟不日，此何以日？危之也。何危爾？貫澤之會，桓公有憂中國之心，不召而至者，江人、黃人也。葵丘之會，桓公震而矜之，叛者九國。震之者何？猶曰振振然。矜之者何？猶曰莫若我也。
甲戌，晉侯詭諸卒。冬，晉里克弒其君之子奚齊。此未逾年之君，其言弒其君之子奚齊何？殺未逾年君之號也。
僖公十年
狄滅溫。溫子奔衛。
晉里克弒其君卓子及其大夫荀息。及者何？累也。弒君多矣，舍此無累者乎？曰：有，孔父、仇牧皆累也。舍孔父、仇牧無累者乎？曰：有。有則此何以書？賢也。何賢乎荀息？荀息可謂不食其言矣。其不食其言奈何？奚齊、卓子者，驪姬之子也，荀息傅焉。驪姬者，國色也。獻公愛之甚，欲立其子，於是殺世子申生。申生者，里克傅之。獻公病將死，謂荀息曰：「士何如則可謂之信矣？」荀息對曰：「使死者反生，生者不愧乎其言，則可謂信矣。」獻公死，奚齊立。里克謂荀息曰：「君殺正而立不正，廢長而立幼，如之何？愿與子慮之。」荀息曰：「君嘗訊臣矣，臣對曰：『使死者反生，生者不愧乎其言，則可謂信矣。』」里克知其不可與謀，退，弒奚齊。荀息立卓子，里克弒卓子，荀息死之。荀息可謂不食其言矣！
晉殺其大夫里克。里克弒二君，則曷為不以討賊之辭言之？惠公之大夫也。然則孰立惠公？里克也。里克弒奚齊、卓子，逆惠公而入。里克立惠公，則惠公曷為殺之？惠公曰：「爾既殺夫二孺子矣，又將圖寡人，為爾君者，不亦病乎？」於是殺之。然則曷為不言惠公之入？晉之不言出入者，踴為文公諱也。齊小白入于齊，則曷為不為桓公諱？桓公之享國也長，美見乎天下，故不為之諱本惡也。文公之享國也短，美未見乎天下，故為之諱本惡也。
何以書？記異也。
僖公十一年
僖公十二年
僖公十三年
公會齊侯、宋公、陳侯、衛侯、鄭伯、許男、曹伯于鹹。
僖公十四年
孰城之？城杞也。曷為城杞？滅也。孰滅之？蓋徐、莒脅之。曷為不言徐、莒脅之？為桓公諱也。曷為為桓公諱？上無天子，下無方伯，天下諸侯有相滅亡者，桓公不能救，則桓公恥之也。然則孰城之？桓公城之。曷為不言桓公城之？不與諸侯專封也。曷為不與？實與而文不與。文曷為不與？諸侯之義不得專封也。諸侯之義不得專封，則其曰實與之何？上無天子，下無方伯，天下諸侯有相滅亡者，力能救之，則救之可也。
鄫子曷為使乎季姬來朝？內辭也。非使來朝，使來請己也。
沙鹿者何？河上之邑也。此邑也，其言崩何？襲邑也。沙鹿崩，何以書？記異也。外異不書，此何以書？為天下記異也。
狄侵鄭。
僖公十五年
楚人伐徐。
公孫敖率師及諸侯之大夫救徐。
桓公之會不致，此何以致？久也。
季姬歸于鄫。己卯，晦，震夷伯之廟。晦者何？冥也。震之者何？雷電擊夷伯之廟者也。夷伯者，曷為者也？季氏之孚也。季氏之孚則微者，其稱夷伯何？大之也。曷為大之？天戒之，故大之也。何以書？記異也。
楚人敗徐于婁林。
十有一月，壬戌，晉侯及秦伯戰于韓，獲晉侯。此偏戰也，何以不言師敗績？君獲，不言師敗績也。
僖公十六年
曷為先言隕而後言石？隕石記聞，聞其嗔然，視之則石，察之則五。是月者何？僅逮是月也。何以不日？晦日也。晦則何以不言晦？《春秋》不書晦也。朔有事則書，晦雖有事不書。曷為先言六而後言鹢？六鹢退飛，記見也，視之則六，察之則鹢，徐而察之則退飛。五石六鹢，何以書？記異也。外異不書，此何以書？為王者之後，記異也。
其稱季友何？賢也。
僖公十七年
孰滅之？齊滅之。曷為不言齊滅之？為桓公諱也。《春秋》為賢者諱。此滅人之國，何賢爾？君子之惡惡也疾始，善善也樂終。桓公嘗有繼絕，存亡之功，故君子為之諱也。
十有二月乙亥，齊侯小白卒。
僖公十八年
戰不言伐，此其言伐何？宋公與伐而不與戰，故言伐。《春秋》伐者為客，伐者為主。曷為不使齊主之？與襄公之征齊也。曷為與襄公之征齊？桓公死，豎刁、易牙爭權不葬，為是故伐之也。
狄救齊。
僖公十九年
鄫子會盟于邾婁。其言會盟何？後會也。
己酉，邾婁人執鄫子用之。惡乎用之？用之社也。其用之社奈何？蓋叩其鼻以血社也。
衛人伐邢。
梁亡。此未有伐者，其言梁亡何？自亡也。其自亡奈何？魚爛而亡也。
僖公二十年
何以書？譏。何譏爾？門有古常也。
郜子者何？失地之君也。何以不名？兄弟辭也。
西宮者何？小寢也。小寢則曷為謂之西宮？有西宮則有東宮矣。魯子曰：「以有西宮，亦知諸侯之有三宮也。」西宮災，何以書？記災也。
鄭人入滑。
僖公二十一年
宋人、齊人、楚人盟于鹿上。
何以書？記災也。
孰執之？楚子執之。曷為不言楚子執之？不與夷狄之執中國也。
楚人使宜申來獻捷。此楚子也，其稱人何？貶。曷為貶？為執宋公貶。曷為為執宋公貶？宋公與楚子期以乘車之會，公子目夷諫曰：「楚，夷國也，強而無義，請君以兵車之會往。」宋公曰：「不可。吾與之約以乘車之會，自我為之，自我墮之，曰不可。」終以乘車之會往，楚人果伏兵車，執宋公以伐宋。宋公謂公子目夷曰：「子歸守國矣。國，子之國也。吾不從子之言，以至乎此。」公子目夷復曰：「君雖不言國，國固臣之國也。」於是歸設守械而守國。楚人謂宋人曰：「子不與我國，吾將殺子君矣。」宋人應之曰：「吾賴社稷之神靈，吾國已有君矣。」楚人知雖殺宋公，猶不得宋國，於是釋宋公。宋公釋乎執，走之衛。公子目夷復曰：「國為君守之，君曷為不入？」然後逆襄公歸。惡乎捷？捷乎宋。曷為不言捷乎宋？為襄公諱也。此圍辭也，曷為不言其圍？為公子目夷諱也。
十有二月癸醜，公會諸侯盟于薄。釋宋公。執未有言釋之者，此其言釋之何？公與為爾也。公與為爾奈何？公與議爾也。
僖公二十二年
偏戰者日爾，此其言朔何？《春秋》辭繁而不殺者，正也。何正爾？宋公與楚人期，戰于泓之陽。楚人濟泓而來。有司復曰：「請迨其未畢濟而系之。」宋公曰：「不可。吾聞之也：君子不厄人。吾雖喪國之餘，寡人不忍行也。」既濟，未畢陳，有司復曰：「請迨其未畢陳而擊之。」宋公曰：「不可。吾聞之也：君子不鼓不成列。」已陳，然後襄公鼓之，宋師大敗。故君子大其不鼓不成列，臨大事而不忘大禮，有君而無臣，以為雖文王之戰，亦不過此也。
僖公二十三年
邑不言圍，此其言圍何？疾重故也。
何以不書葬？盈乎諱也。
僖公二十四年
王者無外，此其言出何？不能乎母也。魯子曰：「是王也，不能乎母者，其諸此之謂與？」
晉侯夷吾卒。
僖公二十五年
衛侯毀，何以名？絕。曷為絕之？滅同姓也。
宋蕩伯姬來逆婦。宋蕩伯姬者何？蕩氏之母也。其言來逆婦何？兄弟辭也。其稱婦何？有姑之辭也。
宋殺其大夫。何以不名？宋三世無大夫，三世內娶也。
何以不言遂？兩之也。
葬衛文公。
僖公二十六年
齊人侵我西鄙。公追齊師至酅，弗及。其言「至酅，弗及」何？侈也。
衛人伐齊。公子遂如楚乞師。乞者何？卑辭也。曷為以外內同若辭？重師也。曷為重師？師出不正反，戰不正勝也。
邑不言圍，此其言圍何？刺道用師也。
公以楚師伐齊，取穀。公至自伐齊。此已取穀矣，何以致伐？未得乎取穀也。曷為未得乎取穀？曰：患之起，必自此始也。
僖公二十七年
乙巳，公子遂帥師入杞。
此楚子也，其稱人何？貶。曷為貶？為執宋公貶，故終僖之篇貶也。
十有二月甲戌，公會諸侯盟于宋。
僖公二十八年
曷為再言晉侯？非兩之也。然則何以不言遂？未侵曹也。未侵曹則其言侵曹何？致其意也。其意侵曹，則曷為伐衛？晉侯將侵曹，假涂于衛，衛曰不可得，則固將伐之也。
公子買戍衛，不卒戍，刺之。不卒戍者何？不卒戍者，內辭也，不可使往也。不可使往，則其言戍衛何？遂公意也。刺之者何？殺之也。殺之則曷為謂之刺之？內諱殺大夫，謂之刺之也。
楚人救衛。三月丙午，晉侯入曹，執曹伯、畀宋人。畀者何？與也。其言畀宋人何？與使聽之也。曹伯之罪何？甚惡也。其甚惡奈何？不可以一罪言也。
此大戰也，曷為使微者？子玉得臣也。子玉得臣則其稱人何？貶。曷為貶？大夫不敵君也。
楚殺其大夫得臣。
衛侯出奔楚。
陳侯如會。其言如會何？後會也。
公朝于王所。曷為不言公如京師？天子在是也。天子在是，則曷為不言天子在是？不與致天子也。
衛元咺出奔晉。
陳侯款卒。
公子遂如齊。
天王狩于河陽。狩不書，此何以書？不與再致天子也。魯子曰：「溫近而踐土遠也。」
壬申，公朝于王所。其日何？錄乎內也。
晉人執衛侯歸之于京師。歸之于者何？歸于者何？歸之于者罪已定矣，歸于者罪未定也。罪未定，則何以得為伯執？歸之于者，執之于天子之側者也，罪定不定，已可知矣。歸于者，非執之于天子之側者也，罪定不定，未可知也。衛侯之罪何？殺叔武也。何以不書？為叔武諱也。《春秋》為賢者諱。何賢乎叔武？讓國也。其讓國奈何？文公逐衛侯而立叔武，叔武辭立而他人立，則恐衛侯之不得反也，故於是已立，然後為踐土之會，治反衛侯。衛侯得反，曰：「叔武篡我。」元咺爭之曰：「叔武無罪。」終殺叔武，元咺走而出。此晉侯也，其稱人何？貶。曷為貶？衛之禍，文公為之也。文公為之奈何？文公逐衛侯而立叔武，使人兄弟相疑，放乎殺母弟者，文公為之也。
衛元咺自晉復歸于衛。自者何？有力焉者也。此執其君，其言自何？為叔武爭也。
諸侯遂圍許。曹伯襄復歸于曹。遂會諸侯圍許。
僖公二十九年
介葛盧者何？夷狄之君也。何以不言朝？不能乎朝也。
公至自圍許。
僖公三十年
三十年春，王正月。
衛侯未至，其稱國以殺何？道殺也。
衛侯鄭歸于衛。此殺其大夫，其言歸何？歸惡乎元咺也。曷為歸惡乎元咺？元咺之事君也，君出則己入，君入則己出，以為不臣也。
晉人、秦人圍鄭。
介人侵蕭。
公子遂如京師，遂如晉。大夫無遂事，此其言遂何？公不得為政爾。
僖公三十一年
三十有一年春，取濟西田。惡乎取之？取之曹也。曷為不言取之曹？諱取同姓之田也。此未有伐曹者，則其言取之曹何？晉侯執曹伯，班其所取侵地于諸侯也。晉侯執曹伯，班其所取侵地于諸侯，則何諱乎取同姓之田？久也。
公子遂如晉。夏，四月，四卜郊不從，乃免牲，猶三望。曷為或言三卜？或言四卜？三卜，禮也；四卜，非禮也。三卜何以禮？四卜何以非禮？求吉之道三。禘、嘗不卜，郊何以卜？卜郊，非禮也。卜郊何以非禮？魯郊，非禮也。魯郊何以非禮？天子祭天，諸侯祭土。天子有方望之事，無所不通。諸侯山川有不在其封內者，則不祭也。曷為或言免牲？或言免牛？免牲，禮也；免牛，非禮也。免牛何以非禮？傷者曰牛。三望者何？望祭也。然則曷祭？祭泰山、河海。曷為祭泰山、河海？山川有能潤于百里者，天子秩而祭之。觸石而出，膚寸而合，不崇朝而徧雨乎天下者，唯泰山爾。河海潤于千里。猶者何？通可以已也。何以書？譏不郊而望祭也。
其言來求婦何？兄弟辭也。其稱婦何？有姑之辭也。
狄圍衛。
十有二月，衛遷于帝丘。
僖公三十二年
三十有二年春，王正月。
衛人侵狄。
僖公三十三年
三十有三年春，王二月，秦人入滑。齊侯使國歸父來聘。
其謂之秦何？夷狄之也。曷為夷狄之？秦伯將襲鄭，百里子與蹇叔子諫曰：「千里而襲人，未有不亡者也。」秦伯怒曰：「若爾之年者，宰上之木拱矣，爾曷知！」師出，百里子與蹇叔子送其子而戒之曰：「爾即死，必於殽之嵚巖，是文王之所辟風雨者也，吾將尸爾焉。」子揖師而行。百里子與蹇叔子從其子而哭之。秦伯怒曰：「爾曷為哭吾師？」對曰：「臣非敢哭君師，哭臣之子也。」弦高者，鄭商也，遇之殽，矯以鄭伯之命而犒師焉，或曰往矣，或曰反矣。然而晉人與姜戎要之殽而擊之，匹馬●輪無反者。其言及姜戎何？姜戎微也，稱人亦微者也。何言乎姜戎之微？先軫也，或曰襄公親之。襄公親之，則其稱人何？貶。曷為貶？君在乎殯而用師危，不得葬也。詐戰不日，此何以日？盡也。
癸巳，葬晉文公。
狄侵齊。
公伐邾婁，取叢。
晉人敗狄于箕。
十有二月，公至自齊。
乙巳，公薨于小寢。
隕霜不殺草，李、梅實。何以書？記異也。何異爾？不時也。
晉人、陳人、鄭人伐許。
莒弒其君庶其。稱國以弒何？稱國以弒者，眾弒君之辭。
文公元年
天王使叔服來會葬。其言來會葬何？會葬禮也。
天王使毛伯來錫公命。錫者何？賜也。命者何？加我服也。
晉侯伐衛。
叔孫得臣如京師。
衛人伐晉。
公孫敖如齊。
文公二年
丁丑，作僖公主。作僖公主者何？為僖公作主也。主者曷用？虞主用桑，練主用栗。用栗者，藏主也。作僖公主，何以書？譏。何譏爾？不時也。其不時奈何？欲久喪而後不能也。
此晉陽處父也，何以不氏？諱與大夫盟也。
自十有二月不雨，至于秋七月。何以書？記異也。大旱以災書，此亦旱也，曷為以異書？大旱之日短而云災，故以災書；此不雨之日長而無災，故以異書也。
大事者何？大祫也。大祫者何？合祭也。其合祭奈何？毀廟之主，陳于太祖；未毀廟之主皆升，合食于太祖，五年而再殷祭。躋者何？升也。何言乎升僖公？譏。何譏爾？逆祀也。其逆祀奈何？先禰而後祖也。
公子遂如齊納幣。納幣不書，此何以書？譏。何譏爾？譏喪娶也。娶在三年之外，則何譏乎喪娶？三年之內不圖婚。吉禘于莊公，譏。然則曷為不於祭焉譏？三年之恩疾矣，非虛加之也，以人心為皆有之。以人心為皆有之，則曷為獨於娶焉譏？娶者，大吉也，非常吉也。其為吉者主於己，以為有人心焉者，則宜於此焉變矣！
文公三年
王子虎者何？天子之大夫也。外大夫不卒，此何以卒？新使乎我也。
秦人伐晉。
雨螽于宋。雨螽者何？死而墜也。何以書？記異也。外異不書，此何以書？為王者之後記異也。
十有二月己巳，公及晉侯盟。
晉陽處父帥師伐楚救江。此伐楚也，其言救江何？為諼也。其為諼奈何？伐楚為救江也。
文公四年
其謂之逆婦姜于齊何？略之也。高子曰：「娶乎大夫者，略之也。」
狄侵齊。
晉侯伐秦。
衛侯使甯俞來聘。
文公五年
含者何？口實也。其言歸含且賵何？兼之。兼之非禮也。
成風者何？僖公之母也。
王使召伯來會葬。
秦人入鄀。
文公六年
葬晉襄公。
晉殺其大夫陽處父，晉狐射姑出奔狄。晉殺其大夫陽處父，則狐射姑曷為出奔？射姑殺也。射姑殺則其稱國以殺何？君漏言也。其漏言奈何？君將使射姑將。陽處父諫曰：「射姑民眾不說，不可使將。」於是廢將。陽處父出，射姑入。君謂射姑曰：「陽處父言曰：『射姑民眾不說，不可使將。』」射姑怒，出刺陽處父於朝而走。
不告月者何？不告朔也。曷為不告朔？天無是月也。閏月矣，何以謂之天無是月？是月非常月也。猶者何？通可以已也。
文公七年
取邑不日，此何以日？內辭也，使若他人然。
遂城郚。
宋人殺其大夫。何以不名？宋三世無大夫，三世內娶也。
戊子，晉人及秦人戰于令狐，晉先眛以師奔秦。此偏戰也，何以不言師敗績？敵也。此晉先眛也，其稱人何？貶。曷為貶？外也。其外奈何？以師外也。何以不言出？遂在外也。
狄侵我西鄙。
諸侯何以不序？大夫何以不名？公失序也。公失序奈何？諸侯不可使與公盟，眣晉大夫使與公盟也。
公孫敖如莒蒞盟。
文公八年
乙酉，公子遂會伊雒戎，盟于暴。
公孫敖如京師，不至復；丙戌，奔莒。不至復者何？不至復者，內辭也，不可使往也。不可使往，則其言如京師何？遂公意也。何以不言出？遂在外也。
螽。
宋人殺其大夫司馬；宋司城來奔。司馬者何？司城者何？皆官舉也。曷為皆官舉？宋三世無大夫，三世內娶也。
文公九年
毛伯者何？天子之大夫也。何以不稱使？當喪未君也。逾年矣，何以謂之未君？即位矣，而未稱王也。未稱王，何以知其即位？以諸侯之逾年即位，亦知天子之逾年即位也。以天子三年然後稱王，亦知諸侯於其封內三年稱子也。逾年稱公矣，則曷為於其封內三年稱子？緣民臣之心，不可一日無君；緣終始之義，一年不二君，不可曠年無君；緣孝子之心，則三年不忍當也。毛伯來求金，何以書？譏。何譏爾？王者無求，求金非禮也。然則是王者與？曰：非也。非王者則曷為謂之王者？王者無求，曰：是子也。繼文王之體，守文王之法度，文王之法無求而求，故譏之也。
夫人姜氏如齊。
辛丑，葬襄王。王者不書葬，此何以書？不及時書，過時書，我有往者則書。
晉人殺其大夫先都。
晉人殺其大夫士眛及箕鄭父。
楚人伐鄭。
公子遂會晉人、宋人、衛人、許人救鄭。
地震者何？動地也。何以書？記異也。
椒者何？楚大夫也。楚無大夫，此何以書？始有大夫也。始有大夫，則何以不氏？許夷狄者不一而足也。
秦人來歸僖公成風之襚。其言僖公成風何？兼之。兼之非禮也。曷為不言及成風？成風尊也。
葬曹共公。
文公十年
楚殺其大夫宜申。
自正月不雨，至于秋七月。
及蘇子盟于女栗。
楚子、蔡侯次于屈貉。
文公十一年
公子遂如宋。
狄侵齊。
狄者何？長狄也。兄弟三人，一者之齊，一者之魯，一者之晉。其之齊者，王子成父殺之；其之魯者，叔孫得臣殺之；則未知其之晉者也。其言敗何？大之也。其日何？大之也。其地何？大之也。何以書？記異也。
文公十二年
盛伯者何？失地之君也。何以不名？兄弟辭也。
杞伯來朝。
此未適人，何以卒？許嫁矣。婦人許嫁，字而笄之，死則以成人之喪治之。其稱子何？貴也。其貴奈何？母弟也。
秦伯使遂來聘。遂者何？秦大夫也。秦無大夫，此何以書？賢繆公也。何賢乎繆公？以為能變也。其為能變奈何？惟諓諓善竫言。俾君子易怠，而況乎我多有之，惟一介斷斷焉無他技。其心休休，能有容，是難也。
此偏戰也，何以不言師敗績？敵也。曷為以水地？河曲疏矣，河千里而一曲也。
季孫行父帥師，城諸及運。
文公十三年
邾婁子蘧蒢卒。
自正月不雨，至于秋七月。
世室屋壞。世室者何？魯公之廟也。周公稱太廟，魯公稱世室，群公稱宮。此魯公之廟也，曷為謂之世室？世室，猶世室也，世世不毀也。周公何以稱太廟于魯？封魯公以為周公也。周公拜乎前，魯公拜乎後。曰：生以養周公，死以為周公主。然則周公之魯乎？曰：不之魯也，封魯公以為周公主。然則周公曷為不之魯？欲天下之一乎周也。魯祭周公，何以為牲？周公用白牡，魯公用騂犅，群公不毛。魯祭周公，何以為盛？周公盛，魯公燾，群公廩。世室屋壞，何以書？譏。何譏爾？久不修也。
衛侯會于沓。
狄侵衛。
十有二月己丑，公及晉侯盟，還自晉。
鄭伯會公于斐。還者何？善辭也。何善爾？往黨，衛侯會公于沓，至得與晉侯盟。反黨，鄭伯會公于斐，故善之也。
文公十有四年
邾婁人伐我南鄙。
叔彭生帥師伐邾婁。
癸酉，同盟于新城。
孛者何？彗星也。其言入于北斗何？北斗有中也。何以書？記異也。
公至自會。
晉人納接菑于邾婁，弗克納。納者何？入辭也。其言弗克納何？大其弗克納也。何大乎其弗克納？晉郤缺帥師，革車八百乘，以納接菑于邾婁，力沛若有餘而納之。邾婁人言曰：「接菑，晉出也；貜且，齊出也。子以其指，則接菑也四，貜且也六。子以大國壓之，則未知齊、晉孰有之也，貴則皆貴矣。雖然，貜且也長。」郤缺曰：「非吾力不能納也，義實不爾克也。」引師而去之，故君子大其弗克納也。此晉郤缺也，其稱人何？貶。曷為貶？不與大夫專廢置君也。曷為不與？實與而文不與。文曷為不與？大夫之義，不得專廢置君也。
齊公子商人弒其君舍。此未逾年之君也，其言弒其君舍何？己立之，己殺之，成死者而賤生者也。
宋子哀來奔。宋子哀者何？無聞焉爾。
齊人執單伯，齊人執子叔姬。執者曷為或稱行人？或不稱行人？稱行人而執者，以其事執也；不稱行人而執者，以己執也。單伯之罪何？道淫也。惡乎淫？淫乎子叔姬。然則曷為不言齊人執單伯及子叔姬？內辭也，使若異罪然。
文公十五年
齊人歸公孫敖之喪。何以不言來？內辭也。脅我而歸之，筍將而來也。
單伯至自齊。
晉郤缺帥師伐蔡；戊申，入蔡。入不言伐，此其言伐何？至之日也。其日何？至之日也。
季孫行父如晉。
十有二月，齊人來歸子叔姬。其言來何？閔之也。此有罪，何閔爾？父母之於子，雖有罪，猶若其不欲服罪然。
齊侯侵我西鄙，遂伐曹，入其郛。郛者何？恢郭也。入郛書乎？曰：不書。入郛不書，此何以書？動我也。動我者何？內辭也。其實我動焉爾。
文公十六年
其言弗及盟何？不見與盟也。
公曷為四不視朔？公有疾也。何言乎公有疾不視朔？自是公無疾，不視朔也。然則曷為不言「公無疾不視朔」？有疾猶可言也，無疾不可言也。
毀泉臺。泉臺者何？郎臺也。郎臺則曷為謂之泉臺？未成為郎臺，既成為泉臺。毀泉臺，何以書？譏。何譏爾？筑之譏，毀之譏。先祖為之，己毀之，不如勿居而已矣！
楚人、秦人、巴人滅庸。
弒君者曷為或稱名氏？或不稱名氏？大夫弒君稱名氏，賤者窮諸人；大夫相殺稱人，賤者窮諸盜。
文公十七年
聖姜者何？文公之母也。
齊侯伐我西鄙。
諸侯會于扈。
文公十八年
秦伯罃卒。
子卒者孰謂？謂子赤也。何以不日？隱之也。何隱爾？弒也。弒則何以不日？不忍言也。
夫人姜氏歸于齊。
季孫行父如齊。
宣公元年
繼弒君不言即位，此其言即位何？其意也。
公子遂如齊逆女。三月，遂以夫人婦姜至自齊。遂何以不稱公子？一事而再見者，卒名也。夫人何以不稱姜氏？貶。曷為貶？譏喪娶也。喪娶者公也，則曷為貶夫人？內無貶于公之道也。內無貶于公之道，則曷為貶夫人？夫人與公一體也。其稱婦何？有姑之辭也。
晉放其大夫胥甲父于衛。放之者何？猶曰無去是云爾。然則何言爾？近正也。此其為近正奈何？古者大夫已去，三年待放。君放之，非也；大夫待放，正也。古者臣有大喪，則君三年不呼其門。已練可以弁冕，服金革之事。君使之，非也；臣行之，禮也。閔子要绖而服事，既而曰：「若此乎！古之道不即人心。」退而致仕。孔子蓋善之也。
公會齊侯于平州。
公子遂如齊。
外取邑不書，此何以書？所以賂齊也。曷為賂齊？為弒子赤之賂也。
楚子、鄭人侵陳，遂侵宋。
晉趙盾帥師救陳。宋公、陳侯、衛侯、曹伯會晉師于斐林，伐鄭。此晉趙盾之師也，曷為不言趙盾之師？君不會大夫之辭也。
柳者何？天子之邑也。曷為不系乎周？不與伐天子也。
晉人、宋人伐鄭。
宣公二年
宋師敗績，獲宋華元。
秦師伐晉。
宣公三年
牛死，乃不郊，猶三望。其言之何？緩也。曷為不復卜？養牲養二卜。帝牲不吉，則扳稷牲而卜之。帝牲在于滌三月，於稷者唯具是視。郊則曷為必祭稷？王者必以其祖配。王者則曷為必以其祖配？自內出者無匹不行，自外至者無主不止。
葬匡王。
楚子伐賁渾戎。
宋師圍曹。
葬鄭繆公。
宣公四年
莒人不肯，公伐莒，取向。此平莒也，其言不肯何？辭取向也。
秦伯稻卒。
赤狄侵齊。
公至自齊。
宣公五年
叔孫得臣卒。
何言乎高固之來？言叔姬之來，而不言高固之來則不可。子公羊子曰：「其諸為其雙雙而俱至者與！」
楚人伐鄭。
宣公六年
趙盾弒君，此其復見何？親弒君者趙穿也。親弒君者趙穿，則曷為加之趙盾？不討賊也。何以謂之不討賊？晉史書賊曰：「晉趙盾弒其君夷嗥。」趙盾曰：「天乎！無辜！吾不弒君，誰謂吾弒君者乎？」史曰：「爾為仁為義，人弒爾君，而復國不討賊，此非弒君而何？」趙盾之復國奈何？靈公為無道，使諸大夫皆內朝，然後處乎臺上，引彈而彈之，己趨而辟丸，是樂而已矣。趙盾已朝而出，與諸大夫立於朝，有人荷畚，自閨而出者。趙盾曰：「彼何也？夫畚曷為出乎閨？」呼之不至，曰：「子大夫也，欲視之則就而視之。」趙盾就而視之，則赫然死人也。趙盾曰：「是何也？」曰：「膳宰也，熊蹯不熟，公怒以斗摮而殺之，支解將使我棄之。」趙盾曰：「嘻！」趨而入。靈公望見趙盾，愬而再拜。趙盾逡巡北面再拜稽首，趨而出，靈公心怍焉，欲殺之。於是使勇士某者往殺之，勇士入其大門，則無人門焉者；入其閨，則無人閨焉者；上其堂，則無人焉。俯而窺其戶，方食魚飧。勇士曰：「嘻！子誠仁人也！吾太子之大門，則無人焉；太子之閨，則無人焉；上子之堂，則無人焉；是子之易也。子為晉國重卿而食魚飧，是子之儉也。君將使我殺子，吾不忍殺子也，雖然，吾亦不可復見吾君矣。」遂刎頸而死。靈公聞之怒，滋欲殺之甚，眾莫可使往者。於是伏甲于宮中，召趙盾而食之。趙盾之車右祁彌明者，國之力士也，仡然從乎趙盾而入，放乎堂下而立。趙盾已食，靈公謂盾曰：「吾聞子之劍蓋利劍也，子以示我，吾將觀焉。」趙盾起將進劍，祁彌明自下呼之曰：「盾食飽則出，何故拔劍於君所？」趙盾知之，躇階而走。靈公有周狗，謂之獒，呼獒而屬之，獒亦躇階而從之。祁彌明逆而踆之，絕其頷。趙盾顧曰：「君之獒不若臣之獒也！」然而宮中甲鼓而起，有起干甲中者，抱趙盾而乘之。趙盾顧曰：「吾何以得此于子？」曰：「子某時所食活我于暴桑下者也。」趙盾曰：「子名為誰？」曰：「吾君孰為介？子之乘矣，何問吾名？」趙盾驅而出，眾無留之者。趙穿緣民眾不說，起弒靈公，然後迎趙盾而入，與之立于朝，而立成公黑臀。
宣公七年
大旱。
宣公八年
其言至黃乃復何？有疾也。何言乎有疾乃復？譏。何譏爾？大夫以君命出，聞喪徐行而不反。
辛巳，有事于太廟。
仲遂卒于垂。仲遂者何？公子遂也。何以不稱公子？貶。曷為貶？為弒子赤貶。然則曷為不於其弒焉貶？於文則無罪，於子則無年。
壬午，猶繹。
萬入去龠。繹者何？祭之明日也。萬者何？干舞也。龠者何？龠舞也。其言萬入去龠何？去其有聲者，廢其無聲者，存其心焉爾。存其心焉爾者何？知其不可而為之也。猶者何？通可以已也。
戊子，夫人熊氏薨。
晉師、白狄伐秦。
楚人滅舒蓼。
雨不克葬。庚寅，日中而克葬。頃熊者何？宣公之母也。而者何？難也。乃者何？難也。曷為或言而？或言乃？乃難乎而也。
城平陽。
楚師伐陳。
宣公九年
公至自齊。
齊侯伐萊。
根牟者何？邾婁之邑也。曷為不系乎邾婁？諱亟也。
晉荀林父帥師伐陳。
辛酉，晉侯黑臀卒于扈。扈者何？晉之邑也。諸侯卒其封內不地，此何以地？卒于會，故地也；未出其地，故不言會也。
宋人圍滕。
楚子伐鄭，晉郤缺帥師救鄭。
陳殺其大夫泄冶。
宣公十年
公至自齊。
齊人歸我濟西田。齊已取之矣，其言我何？言我者未絕於我也。曷為未絕于我？齊已言取之矣，其實未之齊也。
己巳，齊侯元卒。
齊崔氏出奔衛。崔氏者何？齊大夫也。其稱崔氏何？貶。曷為貶？譏世卿，世卿非禮也。
公如齊。五月，公至自齊。
癸巳，陳夏徵舒弒其君平國。
公孫歸父如齊，葬齊惠公。
晉人、宋人、衛人、曹人伐鄭。
王季子者何？天子之大夫也。其稱王季子何？貴也。其貴奈何？母弟也。
公孫歸父帥師伐邾婁，取蘱。
大水。
季孫行父如齊。
齊侯使國佐來聘。
饑。何以書？以重書也。
楚子伐鄭。
宣公十一年
公孫歸父會齊人伐莒。
此楚子也，其稱人何？貶。曷為貶？不與外討也。不與外討者，因其討乎外而不與也，雖內討亦不與也。曷為不與？實與而文不與。文曷為不與？諸侯之義，不得專討也。諸侯之義不得專討，則其曰實與之何？上無天子，下無方伯，天下諸侯有為無道者，臣弒君，子弒父，力能討之，則討之可也。
丁亥，楚子入陳，納公孫甯、儀行父于陳。此皆大夫也，其言納何？納公黨與也。
宣公十二年
討此賊者非臣子也，何以書葬？君子辭也。楚已討之矣，臣子雖欲討之而無所討也。
楚子圍鄭。
大夫不敵君，此其稱名氏以敵楚子何？不與晉而與楚子為禮也。曷為不與晉而與楚子為禮也？莊王伐鄭，勝乎皇門，放乎路衢。鄭伯肉袒，左執茅旌，右執鸞刀，以逆莊王曰：「寡人無良，邊垂之臣，以干天禍，是以使君王沛焉，辱到敝邑。君如矜此喪人，錫之不毛之地，使帥一二耋老而綏焉，請唯君王之命。」莊王曰：「君之不令臣，交易為言，是以使寡人得見君之玉面而微至乎此。」莊王親自手旌，左右撝軍退舍七里。將軍子重諫曰：「南郢之與鄭相去數千里，諸大夫死者數人，廝役扈養死者數百人，今君勝鄭而不有，無乃失民臣之力乎？」莊王曰：「古者杅不穿、皮不蠹，則不出於四方。是以君子篤於禮而薄于利，要其人而不要其土，告從，不赦不詳，吾以不詳道民，災及吾身，何日之有？」既則晉師之救鄭者至曰：「請戰。」莊王許諾。將軍子重諫曰：「晉，大國也，王師淹病矣，君請勿許也。」莊王曰：「弱者，吾威之，強者吾辟之，是以使寡人無以立乎天下！」令之還師而逆晉寇。莊王鼓之，晉師大敗，晉眾之走者，舟中之指可掬矣。莊王曰：「嘻！吾兩君不相好，百姓何罪？」令之還師而佚晉寇。
晉人、宋人、衛人、曹人同盟于清丘。
宋師伐陳。
衛人救陳。
宣公十三年
宣公十四年
晉侯伐鄭。
葬曹文公。
宣公十五年
外平不書，此何以書？大其平乎已也。何大乎其平乎已？莊王圍宋，軍有七日之糧爾。盡此不勝，將去而歸爾。於是使司馬子反乘堙而堙宋城，宋華元亦乘堙而出見之。司馬子反曰：「子之國何如？」華元曰：「憊矣。」曰：「何如？」曰：「易子而食之，析骸而炊之。」司馬子反曰：「嘻！甚矣憊！雖然，吾聞之也：圍者柑馬而秣之，使肥者應客，是何子之情也？」華元曰：「吾聞之：君子見人之厄則矜之，小人見人之厄則幸之。吾見子之君子也，是以告情于子也。」司馬子反曰：「諾，勉之矣！吾軍亦有七日之糧爾，盡此不勝，將去而歸爾。」揖而去之，反于莊王。莊王曰：「何如？」司馬子反曰：「憊矣！」曰：「何如？」曰：「易子而食之，析骸而炊之。」莊王曰：「嘻！甚矣憊！雖然，吾今取此，然後而歸爾。」司馬子反曰：「不可。臣已告之矣，軍有七日之糧爾。」莊王怒曰：「吾使子往視之，子曷為告之？」司馬子反曰：「以區區之宋，猶有不欺人之臣，可以楚而無乎？是以告之也。」莊王曰：「諾。舍而止。雖然，吾猶取此然後歸爾。」司馬子反曰：「然則君請處于此，臣請歸爾。」莊王曰：「子去我而歸，吾孰與處于此？吾亦從子而歸爾。」引師而去之，故君子大其平乎已也。此皆大夫也，其稱人何？貶。曷為貶？平者在下也。
潞何以稱子？潞子之為善也，躬足以亡爾。雖然，君子不可不記也。離于夷狄，而未能合于中國，晉師伐之，中國不救，狄人不有，是以亡也。
秦人伐晉。
王札子殺召伯、毛伯。王札子者何？長庶之號也。
仲孫蔑會齊高固于牟婁。
初稅畝。初者何？始也。稅畝者何？履畝而稅也。初稅畝，何以書？譏。何譏爾？譏始履畝而稅也。何譏乎始履畝而稅？古者什一而藉。古者曷為什一而藉？什一者天下之中正也。多乎什一，大桀、小桀；寡乎什一，大貉、小貉。什一者天下之中正也，什一行而頌聲作矣。
未有言蝝生者，此其言蝝生何？蝝生不書，此何以書？幸之也。幸之者何？猶曰受之云爾。受之云爾者何？上變古易常，應是而有天災，其諸則宜於此焉變矣。
饑。
宣公十六年
成周者何？東周也。宣謝者何？宣宮之謝也。何言乎成周宣謝災？樂器藏焉爾。成周宣謝災，何以書？記災也。外災不書，此何以書？新周也。
宣公十七年
丁未，蔡侯申卒。
葬蔡文公。
己未，公會晉侯、衛侯、曹伯、邾婁子同盟于斷道。秋，公至自會。
宣公十八年
公伐杞。
戕鄫子于鄫者何？殘賊而殺之也。
甲戌，楚子旅卒。何以不書葬？吳、楚之君不書葬，辟其號也。
公孫歸父如晉。
歸父還自晉，至檉，遂奔齊。還者何？善辭也。何善爾？歸父使於晉，還自晉，至檉，聞君薨家遣，墠帷，哭君成踴，反命乎介，自是走之齊。
成公元年
無冰。
何以書？譏。何譏爾？譏始丘使也。
孰敗之？蓋晉敗之，或曰貿戎敗之。然則曷為不言晉敗之？王者無敵，莫敢當也。
成公二年
曹無大夫，公子手何以書？憂內也。
己酉，及國佐盟于袁婁。君不行使乎大夫，此其行使乎大夫何？佚獲也。其佚獲奈何？師還齊侯，晉郤克投戟逡巡再拜稽首馬前。逢醜父者，頃公之車右也。面目與頃公相似，衣服與頃公相似，代頃公當左。使頃公取飲，頃公操飲而至，曰：「革取清者。」頃公用是佚而不反。逢醜父曰：「吾賴社稷之神靈，吾君已免矣。」郤克曰：「欺三軍者，其法奈何？」曰：「法斮。」於是斮逢醜父。己酉，及齊國佐盟于袁婁，曷為不盟于師而盟于袁婁？前此者，晉郤克與臧孫許同時而聘于齊。蕭同侄子者，齊君之母也，踴于棓而窺客，則客或跛或眇，於是使跛者迓跛者，使眇者迓眇者。二大夫出，相與踦閭而語，移日然後相去。齊人皆曰：「患之起必自此始！」二大夫歸，相與率師為鞍之戰，齊師大敗。齊侯使國佐如師，郤克曰：「與我紀侯之甗，反魯、衛之侵地，使耕者東畝，且以蕭同侄子為質，則吾舍子矣。」國佐曰：「與我紀侯之甗，請諾。反魯、衛衛●蕭同侄子為質，則吾舍子矣。」國佐曰：「與我紀侯之甗，請諾。反魯、衛之侵地，請諾。使耕者東畝，是則土齊也。蕭同侄子者，齊君之母也。齊君之母，猶晉君之母也，不可。請戰，壹戰不勝請再，再戰不勝請三，三戰不勝則齊國盡子之有也，何必以蕭同侄子為質？」揖而去之。郤克瞴魯、衛之使，使以其辭而為之請，然後許之。逮于袁婁而與之盟。
庚寅，衛侯遬卒。
取汶陽田。汶陽田者何？鞍之賂也。
十有一月，公會楚公子嬰齊于蜀。丙申，公及楚人、秦人、宋人、陳人、衛人、鄭人、齊人、曹人、邾婁人、薛人、鄫人盟于蜀。此楚公子嬰齊也，其稱人何？得一貶焉爾。
成公三年
辛亥，葬衛繆公。
甲子，新宮災，三日哭。新宮者何？宣公之宮也。宣宮則曷為謂之新宮？不忍言也。其言三日哭何？廟災三日哭，禮也。新宮災，何以書？記災也。
乙亥，葬宋文公。
鄭公子去疾率師伐許。
公至自晉。
棘者何？汶陽之不服邑也。其言圍之何？不聽也。
大雩。
晉郤克、衛孫良夫伐將咎如。
衛侯使孫良夫來聘。
丙午，及荀庚盟。丁未，及孫良夫盟。此聘也，其言盟何？聘而言盟者，尋舊盟也。
鄭伐許。
成公四年
杞伯來朝。
公如晉。
葬鄭襄公。
鄭伯伐許。
成公五年
仲孫蔑如宋。
梁山崩。梁山者何？河上之山也。梁山崩，何以書？記異也。何異爾？大也。何大爾？梁山崩，壅河三日不流。外異不書，此何以書？為天下記異也。
十有二月己丑，公會晉侯、齊侯、宋公、衛侯、鄭伯、曹伯、邾婁子、杞伯同盟于蟲牢。
成公六年
武宮者何？武公之宮也。立者何？立者不宜立也。立武宮，非禮也。
取鄟。鄟者何？邾婁之邑也。曷為不系于邾婁？諱亟也。
衛孫良夫率師侵宋。
公孫嬰齊如晉。
壬申，鄭伯費卒。
楚公子嬰齊率師伐鄭。
晉欒書率師侵鄭。
成公七年
改卜牛，鼷鼠又食其角，乃免牛。
吳伐郯。
不郊，猶三望。
公會晉侯、齊侯、宋公、衛侯、曹伯、莒子、邾婁子、杞伯救鄭。
公至自會。
吳入州來。
衛孫林父出奔晉。
成公八年
來言者何？內辭也，脅我使我歸之也。曷為使我歸之？鞍之戰，齊師大敗，齊侯歸，吊死視疾，七年不飲酒、不食肉。晉侯聞之曰：「嘻！奈何使人之君七年不飲酒、不食肉，請皆反其所取侵地。」
晉欒書帥師侵蔡。
公孫嬰齊如莒。
宋公使華元來聘。
納幣不書，此何以書？錄伯姬也。
晉殺其大夫趙同、趙括。
其稱天子何？元年，春，王正月，正也，其餘皆通矣。
晉侯使士燮來聘。
叔孫僑如會晉士燮、齊人、邾婁人伐郯。
衛人來媵。媵不書，此何以書？錄伯姬也。
成公九年
杞伯曷為來逆叔姬之喪以歸？內辭也，脅而歸之也。
公會晉侯、齊侯、宋公、衛侯、鄭伯、曹伯、莒子、杞伯同盟于蒲。公至自會。
未有言致女者，此其言致女何？錄伯姬也。
晉人來媵。媵不書，此何以書？錄伯姬也。
晉人執鄭伯。
晉欒書帥師伐鄭。
楚公子嬰齊帥師伐莒；庚申，莒潰。
楚人入運。
秦人、白狄伐晉。
鄭人圍許。
城中城。
成公十年
其言乃不郊何？不免牲，故言乃不郊也。
齊人來媵。媵不書，此何以書？錄伯姬也。三國來媵非禮也，曷為皆以錄伯姬之辭言之？婦人以眾多為侈也。
丙午，晉侯獳卒。
公如晉。
成公十一年
晉侯使郤州來聘。己丑，及郤州盟。
成公十二年
周公者何？天子之三公也。王者無外，此其言出何？自其私土而出也。
成公十三年
其言自京師何？公鑿行也。公鑿行奈何？不敢過天子也。
曹伯廬卒于師。
成公十四年
鄭公子喜率師伐許。
秦伯卒。
成公十五年
仲嬰齊者何？公孫嬰齊也。公孫嬰齊，則曷為謂之仲嬰齊？為兄後也。為兄後則曷為謂之仲嬰齊？為人後者為之子也。為人後者為其子，則其稱仲何？孫以王父字為氏也。然則嬰齊孰後？後歸父也。歸父使于晉而未反，何以後之？叔仲惠伯，傅子赤者也，文公死，子幼，公子遂謂叔仲惠伯曰：「君幼，如之何？愿與子慮之。」叔仲惠伯曰：「吾子相之，老夫抱之，何幼君之有？」公子遂知其不可與謀，退而殺叔仲惠伯，弒子赤而立宣公。宣公死，成公幼，臧宣叔者相也。君死不哭，聚諸大夫而問焉，曰：「昔者叔仲惠伯之事，孰為之？」諸大夫皆雜然曰：「仲氏也，其然乎？」於是遣歸父之家，然後哭君，歸父使乎晉，還自晉，至檉，聞君薨家遣，墠帷，哭君成踴，反命于介，自是走之齊。魯人徐傷歸父之無後也，於是使嬰齊後之也。
癸醜，公會晉侯、衛侯、鄭伯、曹伯、宋世子成、齊國佐、邾婁人同盟于戚。
晉侯執曹伯歸之于京師。
公至自會。
楚子伐鄭。
宋華元出奔晉。
宋華元自晉歸于宋。
宋殺其大夫山。
宋魚石出奔楚。
曷為殊會吳？外吳也。曷為外也？《春秋》內其國而外諸夏，內諸夏而外夷狄。王者欲一乎天下，曷為以外內之辭言之？言自近者始也。
許遷于葉。
成公十六年
雨木冰者何？雨而木冰也。何以書？記異也。
鄭公子喜帥師侵宋。
晉侯使欒黡來乞師。
甲午晦。晦者何？冥也。何以書？記異也。
晉侯及楚子、鄭伯戰于鄢陵，楚子、鄭師敗績。敗者稱師，楚何以不稱師？王痍也。王痍者何？傷乎矢也。然則何以不言師敗績？末言爾。
楚殺其大夫公子側。
不見公，公至自會。不見公者何？公不見見也。公不見見，大夫執。何以致會？不恥也。曷為不恥？公幼也。
公會尹子、晉侯、齊國佐、邾婁人伐鄭。
曹伯歸自京師。執而歸者名，曹伯何以不名？而不言復歸于曹何？易也。其易奈何？公子喜時在內也。公子喜時在內，則何以易？公子喜時者仁人也。內平其國而待之，外治諸京師而免之。其言自京師何？言甚易也，舍是無難矣！
執未可言舍之者，此其言舍之何？仁之也，曰在招丘悕矣。執未有言仁之者，此其言仁之何？代公執也，其代公執奈何？前此者晉人來乞師而不與。公會晉侯，將執公，季孫行父曰：「此臣之罪也。」於是執季孫行父。成公將會晉厲公，會不當期，將執公。季孫行父曰：「臣有罪，執其君；子有罪，執其父；此聽失之大者也。今此臣之罪也，舍臣之身而執臣之君，吾恐聽失之為宗廟羞也。」於是執季孫行父。
十有二月乙丑，季孫行父及晉郤州盟于扈。
公至自會。
乙酉，刺公子偃。
成公十七年
齊高無咎出奔莒。
用者何？用者不宜用也。九月非所用郊也。然則郊曷用？郊用正月上辛，或曰用然後郊。
晉侯使荀罃來乞師。
十有一月，公至自伐鄭。
壬申，公孫嬰齊卒于貍軫。非此月日也，曷為以此月日卒之？待君命然後卒大夫。曷為待君命然後卒大夫？前此者嬰齊走之晉，公會晉侯，將執公。嬰齊為公請，公許之反為大夫，歸。至于貍軫而卒。無君命不敢卒大夫，公至，曰：「吾固許之反為大夫。」然後卒之。
十有二月丁巳朔，日有食之。
邾婁子貜且卒。
晉殺其大夫郤锜、郤州、郤至。
楚人滅舒庸。
成公十八年
庚申，晉弒其君州蒲。
齊殺其大夫國佐。
公如晉。
宋魚石復入于彭城。
公至自晉。
晉侯使士丐來聘。
筑鹿囿。何以書？譏。何譏爾？有囿矣，又為也。
己丑，公薨于路寢。
晉侯使士彭來乞師。
十有二月，仲孫蔑會晉侯、宋公、衛侯、邾婁子、齊崔杼同盟于虛朾。
丁未，葬我君成公。
襄公元年
仲孫蔑會晉欒黡、宋華元、衛甯殖、曹人、莒人、邾婁人、滕人、薛人圍宋彭城。宋華元曷為與諸侯圍宋彭城？為宋誅也。其為宋誅奈何？魚石走之楚，楚為之伐宋，取彭城以封魚石。魚石之罪奈何？以入是為罪也。楚已取之矣，曷為系之宋？不與諸侯專封也。
仲孫蔑會齊崔杼、曹人、邾婁人、杞人次于合。
邾婁子來朝。
晉侯使荀罃來聘。
襄公二年
鄭師伐宋。
晉師、宋師、衛甯殖侵鄭。
己丑，葬我小君齊姜。齊姜者何？齊姜與繆姜，則未知其為宣夫人與？成夫人與？
叔孫豹如宋。
虎牢者何？鄭之邑也。其言城之何？取之也。取之則曷為不言取之？為中國諱也。曷為為中國諱？諱伐喪也。曷為不系乎鄭？為中國諱也。大夫無遂事，此其言遂何？歸惡乎大夫也。
楚殺其大夫公子申。
襄公三年
公如晉。
公至自晉。
陳侯使袁僑如會。其言如會何？後會也。
戊寅，叔孫豹及諸侯之大夫及陳袁僑盟。曷為殊及陳袁僑？為其與袁僑盟也。
襄公四年
葬陳成公。
定弋者，襄公之母也。
陳人圍頓。
襄公五年
叔孫豹、鄫世子巫如晉。外相如不書，此何以書？為叔孫豹率而與之俱也。叔孫豹則曷為率而與之俱？蓋舅出也。莒將滅之，故相與往殆乎晉也。莒將滅之，則曷為相與往殆乎晉？取後乎莒也。其取後乎莒奈何？莒女有為鄫夫人者，蓋欲立其出也。
仲孫蔑、衛孫林父會吳于善稻。
楚殺其大夫公子壬夫。
公會晉侯、宋公、陳侯、衛侯、鄭伯、曹伯、莒子、邾婁子、滕子、薛伯、齊世子光、吳人、鄫人于戚。吳何以稱人？吳、鄫人云則不辭。
公至自會。
孰戍之？諸侯戍之。曷為不言諸侯戍之？離至不可得而序，故言我也。
楚公子貞帥師伐陳。
公會晉侯、宋公、衛侯、鄭伯、曹伯、莒子、邾婁子、滕子、薛伯、齊世子光，救陳。十有二月，公至自救陳。
辛未，季孫行父卒。
襄公六年
滕子來朝。
莒人滅鄫。
季孫宿如晉。
十有二月，齊侯滅萊。曷為不言萊君出奔？國滅，君死之，正也。
襄公七年
小邾婁子來朝。
城費。
壬戌，及孫林父盟。
楚公子貞帥師圍陳。
十有二月，公會晉侯、宋公、陳侯、衛侯、曹伯、莒子、邾婁子于鄬。鄭伯髡原如會，未見諸侯；丙戌，卒於操。操者何？鄭之邑也。諸侯卒其封內不地，此何以地？隱之也。何隱爾？弒也。孰弒之？其大夫弒之。曷為不言其大夫弒之？為中國諱也。曷為為中國諱？鄭伯將會諸侯于鄬，其大夫諫曰：「中國不足歸也，則不若與楚。」鄭伯曰：「不可。」其大夫曰：「以中國為義，則伐我喪；以中國為強，則不若楚。」於是弒之。鄭伯髡原何以名？傷而反，未至乎舍而卒也。未見諸侯，其言如會何？致其意也。
陳侯逃歸。
襄公八年
賊未討，何以書葬？為中國諱也。
鄭人侵蔡，獲蔡公子燮。此侵也，其言獲何？侵而言獲者，適得之也。
季孫宿會晉侯、鄭伯、齊人、宋人、衛人、邾婁人于刑丘。公至自晉。
莒人伐我東鄙。
晉侯使士丐來聘。
襄公九年
曷為或言災？或言火？大者曰災，小者曰火。然則內何以不言火？內不言火者，甚之也。何以書？記災也。外災不書，此何以書？為王者之後記災也。
十有二月己亥，同盟于戲。
楚子伐鄭。
襄公十年
公至自會。
楚公子貞、鄭公孫輒帥師伐宋。
晉師伐秦。
公會晉侯、宋公、衛侯、曹伯、莒子、邾婁子、齊世子光、滕子、薛伯、杞伯、小邾婁子伐鄭。
戍鄭虎牢。孰戍之？諸侯戍之。曷為不言諸侯戍之？離至不可得而序，故言我也。諸侯已取之矣，曷為系之鄭？諸侯莫之主有，故反系之鄭。
楚公子貞帥師救鄭。
公至自伐鄭。
襄公十一年
三軍者何？三卿也。作三軍，何以書？譏。何譏爾？古者上卿、下卿，上士、下士。
鄭公孫舍之帥師侵宋。
公會晉侯、宋公、衛侯、曹伯、齊世子光、莒子、邾婁子、滕子、薛伯、杞伯、小邾婁子伐鄭。
公至自伐鄭。
楚子、鄭伯伐宋。
公會晉侯、宋公、衛侯、曹伯、齊世子光、莒子、邾婁子、滕子、薛伯、杞伯、小邾婁子伐鄭，會于蕭魚。此伐鄭也，其言會于蕭魚何？蓋鄭與會爾。
公至自會。
楚人執鄭行人良霄。
襄公十二年
邑不言圍，此其言圍何？伐而言圍者，取邑之辭也；伐而不言圍者，非取邑之辭也。
季孫宿帥師救臺，遂入運。大夫無遂事，此其言遂何？公不得為政爾。
公如晉。
襄公十三年
詩者何？邾婁之邑也。曷為不系乎邾婁？諱亟也。
襄公十四年
己未，衛侯衎出奔齊。
莒人侵我東鄙。
襄公十五年
劉夏逆王后于齊。劉夏者何？天子之大夫也。劉者何？邑也。其稱劉何？以邑氏也。外逆女不書，此何以書？過我也。
公救成，至遇。其言至遇何？不敢進也。
季孫宿、叔孫豹帥師城成郛。
邾婁人伐我南鄙。
襄公十六年
諸侯皆在是，其言大夫盟何？信在大夫也。何言乎信在大夫？遍剌天下之大夫也。曷為遍剌天下之大夫？君若贅旒然。
晉人執莒子、邾婁子以歸。
齊侯伐我北鄙。
叔老會鄭伯、晉荀偃、衛甯殖、宋人，伐許。
大雩。
襄公十七年
宋人伐陳。
齊高厚帥師伐我北鄙，圍防。
宋華臣出奔陳。
襄公十八年
白狄者何？夷狄之君也。何以不言朝？不能朝也。
楚公子午帥師伐鄭。
襄公十九年
晉人執邾婁子。
公至自伐齊。此同圍齊也，何以致伐？未圍齊也。未圍齊則其言圍齊何？抑齊也。曷為抑齊？為其亟伐也；或曰為其驕蹇，使其世子處乎諸侯之上也。
取邾婁田，自漷水。其言自漷水何？以漷為竟也。何言乎以漷為竟？漷移也。
季孫宿如晉。
葬曹成公。
晉士丐帥師侵齊，至穀，聞齊侯卒，乃還。還者何？善辭也。何善爾？大其不伐喪也。此受命乎君而伐齊，則何大乎其不伐喪？大夫以君命出，進退在大夫也。
齊殺其大夫高厚。
鄭殺其大夫公子喜。
城西郛。
叔孫豹會晉士丐于柯。
城武城。
襄公二十年
仲孫遬帥師伐邾婁。
蔡殺其大夫公子燮。
蔡公子履出奔楚。
陳侯之弟光出奔楚。
叔老如齊。
季孫宿如宋。
襄公二十一年
邾婁庶其以漆閭丘來奔。邾婁庶其者何？邾婁大夫也。邾婁無大夫，此何以書？重地也。
曹伯來朝。
公會晉侯、齊侯、宋公、衛侯、鄭伯、曹伯、莒子、邾婁子于商任。
十有一月庚子，孔子生。
襄公二十二年
公至自會。
楚殺其大夫公子追舒。
襄公二十三年
邾婁鼻我者何？邾婁大夫也。邾婁無大夫，此何以書？以近書也。
葬杞孝公。
陳殺其大夫慶虎及慶寅。
陳侯之弟光自楚歸于陳。
晉欒盈復入于晉、入于曲沃。曲沃者何？晉之邑也。其言入于晉、入于曲沃何？欒盈將入晉，晉人不納，由乎曲沃而入也。
曷為先言救而後言次？先通君命也。
己卯，仲孫遬卒。
晉人殺欒盈。曷為不言殺其大夫？非其大夫也。
齊侯襲莒。
襄公二十四年
仲孫羯帥師侵齊。夏，楚子伐吳。
齊崔杼帥師伐莒。
大水。
公會晉侯、宋公、衛侯、鄭伯、曹伯、莒子、邾婁子、滕子、薛伯、杞伯、小邾婁子于陳儀。
公至自會。
陳咸宜咎出奔楚。
叔孫豹如京師。
大饑。
襄公二十五年
公會晉侯、宋公、衛侯、鄭伯、曹伯、莒子、邾婁子、滕子、薛伯、杞伯、小邾婁子于陳儀。
衛侯入于陳儀。陳儀者何？衛之邑也。曷為不言入于衛？諼君以弒也。
楚屈建帥師滅舒鳩。
十有二月，吳子謁伐楚，門于巢卒。門于巢卒者何？入門乎巢而卒也。入門乎巢而卒者何？入巢之門而卒也。吳子謁，何以名？傷而反，未至乎舍而卒也。
襄公二十六年
衛孫林父入于戚以叛。甲午，衛侯衎復歸于衛。此諼君以弒也，其言復歸何？惡剽也。曷為惡剽？剽之立於是未有說也。然則曷為不言剽之立？不言剽之立者，以惡衛侯也。
公會晉人、鄭良霄、宋人、曹人于澶淵。
晉人執衛甯喜。此執有罪，何以不得為伯討？不以其罪執之也。
葬許靈公。
襄公二十七年
衛殺其大夫甯喜，衛侯之弟鱄出奔晉。衛殺其大夫甯喜，則衛侯之弟鱄曷為出奔晉？為殺甯喜出奔也。曷為為殺甯喜出奔？衛甯殖與孫林父逐衛侯而立公孫剽，甯殖病將死，謂喜曰：「黜公者，非吾意也，孫氏為之。我即死，女能固納公乎？」喜曰：「諾。」甯殖死，喜立為大夫，使人謂獻公曰：「黜公者，非甯氏也，孫氏為之。吾欲納公，何如？」獻公曰：「子茍欲納我，吾請與子盟。」喜曰：「無所用盟，請使公子鱄約之。」獻公謂公子鱄曰：「甯氏將納我，吾欲與之盟。其言曰：『無所用盟，請使公子鱄約之。』子固為我與之約矣。」公子鱄辭曰：「夫負羈縶，執鈇锧，從君東西南北，則是臣仆庶孽之事也。若夫約言為信，則非臣仆庶孽之所敢與也。」獻公怒曰：「黜我者，非甯氏與孫氏，凡在爾。」公子鱄不得已而與之約。已約，歸至，殺甯喜。公子鱄挈其妻子而去之，將濟于河，攜其妻子而與之盟，曰：「茍有履衛地、食衛粟者，昧雉彼視。」
曷為再言豹？殆諸侯也。曷為殆諸侯？為衛石惡在是也，曰惡人之徒在是矣。
襄公二十八年
邾婁子來朝。
仲孫羯如晉。
十有一月，公如楚。
十有二月甲寅，天王崩。
乙未，楚子昭卒。
襄公二十九年
何言乎公在楚？正月以存君也。
庚午，衛侯衎卒。
閽弒吳子餘祭。閽者何？門人也，刑人也。刑人則曷為謂之閽？刑人非其人也。君子不近刑人，近刑人則輕死之道也。
仲孫羯會晉荀盈、齊高止、宋華定、衛世叔齊、鄭公孫段、曹人、莒人、邾婁人、滕人、薛人、小邾婁人城杞。
晉侯使士鞅來聘。
杞子來盟。
吳子使札來聘。吳無君、無大夫，此何以有君、有大夫？賢季子也。何賢乎季子？讓國也。其讓國奈何？謁也、餘祭也、夷昧也與季子同母者四，季子弱而才，兄弟皆愛之，同欲立之以為君，謁曰：「今若是迮而與季子國，季子猶不受也，請無與子而與弟，弟兄迭為君，而致國乎季子。」皆曰：「諾。」故諸為君者，皆輕死為勇，飲食必祝，曰：「天茍有吳國，尚速有悔於予身。」故謁也死，餘祭也立。餘祭也死，夷昧也立。夷昧也死，則國宜之季子者也。季子使而亡焉。僚者長庶也，即之，季子使而反，至，而君之爾。闔廬曰：「先君之所以不與子國而與弟者，凡為季子故也。將從先君之命與，則國宜之季子者也；如不從先君之命與，則我宜立者也，僚惡得為君乎？」於是使專諸剌僚，而致國乎季子。季子不受，曰：「爾弒吾君，吾受爾國，是吾與爾為篡也。爾殺吾兄，吾又殺爾，是父子兄弟相殺，終身無已也。」去之延陵，終身不入吳國。故君子以其不受為義，以其不殺為仁。賢季子則吳何以有君、有大夫？以季子為臣，則宜有君者也。札者何？吳季子之名也。《春秋》賢者不名，此何以名？許夷狄者不壹而足也。季子者所賢也，曷為不足乎季子？許人臣者必使臣，許人子者必使子也。
齊高止出奔北燕。
襄公三十年
三十年春，王正月，楚子使薳頗來聘。
天王殺其弟年夫。
王子瑕奔晉。
外夫人不書葬，此何以書？隱之也。何隱爾？宋災，伯姬卒焉。其稱謚何？賢也。何賢爾？宋災，伯姬存焉，有司復曰：「火至矣，請出。」伯姬曰：「不可。吾聞之也：婦人夜出，不見傅母不下堂。傅至矣，母未至也。」逮乎火而死。
鄭良霄出奔許，自許入于鄭，鄭人殺良霄。
賊未討，何以書葬？君子辭也。
晉人、齊人、宋人、衛人、鄭人、曹人、莒人、邾婁人、滕人、薛人、杞人、小邾婁人會于澶淵，宋災故。宋災故者何？諸侯會于澶淵，凡為宋災故也。會未有言其所為者，此言所為何？錄伯姬也。諸侯相聚，而更宋之所喪，曰：「死者不可復生，爾財復矣！」此大事也，曷為使微者？卿也。卿則其稱人何？貶。曷為貶？卿不得憂諸侯也。
襄公三十一年
三十有一年春，王正月。
己亥，仲孫羯卒。
癸酉，葬我君襄公。
十有一月，莒人弒其君密州。
昭公元年
叔孫豹會晉趙武、楚公子圍、齊國酌、宋向戌、衛石惡、陳公子招、蔡公孫歸生、鄭軒虎、許人、曹人于漷。此陳侯之弟招也，何以不稱弟？貶。曷為貶？為殺世子偃師貶，曰陳侯之弟招殺陳世子偃師。大夫相殺稱人，此其稱名氏以殺何？言將自是弒君也。今將爾，詞曷為與親弒者同？君親無將，將而必誅焉。然則曷為不於其弒焉貶？以親者弒，然後其罪惡甚，《春秋》不待貶絕而罪惡見者，不貶絕以見罪惡也。貶絕然然罪惡見者，貶絕以見罪惡也。今招之罪已重矣，曷為復貶乎此？著招之有罪也。何著乎招之有罪？言楚之托乎討招以滅陳也。
運者何？內之邑也。其言取之何？不聽也。
秦無大夫，此何以書？仕諸晉也。曷為仕諸晉？有千乘之國，而不能容其母弟，故君子謂之出奔也。
晉荀吳帥師敗狄于大原。此大鹵也，曷為謂之大原？地物從中國，邑人名從主人。原者何？上平曰原，下平曰隰。
莒展出奔吳。叔弓帥師疆運田。疆運田者何？與莒為竟也。與莒為竟，則曷為帥師而往？畏莒也。
葬邾婁悼公。
楚公子比出奔晉。
昭公二年
其言至河乃復何？不敢進也。
季孫宿如晉。
昭公三年
北燕伯款出奔齊。
昭公四年
楚人執徐子。
此伐吳也，其言執齊慶封何？為齊誅也。其為齊誅奈何？慶封走之吳，吳封之於防。然則曷為不言伐防？不與諸侯專封也。慶封之罪何？脅齊君而亂齊國也。遂滅厲。
其言取之何？滅之也。滅之則其言取之何？內大惡，諱也。
昭公五年
舍中軍者何？復古也。然則曷為不言三卿？五亦有中，三亦有中。
楚殺其大夫屈申。
公如晉。
莒牟夷者何？莒大夫也。莒無大夫，此何以書？重地也。其言及防茲來奔何？不以私邑累公邑也。
戊辰，叔弓帥師敗莒師于濆泉。濆泉者何？直泉也。直泉者何？涌泉也。
秦伯卒。何以不名？秦者夷也，匿嫡之名也。其名何？嫡得之也。
昭公六年
葬秦景公。
葬杞文公。
宋華合比出奔衛。
楚薳頗帥師伐吳。
齊侯伐北燕。
昭公七年
叔孫舍如齊蒞盟。
十有二月癸亥，葬衛襄公。
昭公八年
叔弓如晉。
楚人執陳行人于徵師殺之。
陳公子留出奔鄭。
搜者何？簡車徒也。何以書？蓋以罕書也。
陳人殺其大夫公子過。
大雩。
葬陳哀公。
昭公九年
許遷于夷。
陳已滅矣，其言陳火何？存陳也，曰存陳悕矣！曷為存陳？滅人之國，執人之罪人，殺人之賊，葬人之君，若是則陳存悕矣！
昭公十年
戊子，晉侯彪卒。
葬晉平公。
十有二月甲子，宋公戍卒。
昭公十一年
葬宋平公。
楚子虔何以名？絕也。曷為絕之？為其誘封也。此討賊也，雖誘之則曷為絕之？懷惡而討不義，君子不予也。
楚公子棄疾帥師圍蔡。
大搜于比蒲。大搜者何？簡車徒也。何以書？蓋以罕書也。
仲孫貜會邾婁子，盟于侵羊。
齊歸者何？昭公之母也。
此未逾年之君也，其稱世子何？不君靈公，不成其子也。不君靈公，則曷為不成其子？誅君之子不立，非怒也，無繼也。惡乎用之？用之防也。其用之防奈何？蓋以筑防也。
昭公十二年
伯于陽者何？公子陽生也。子曰：「我乃知之矣。」在側者曰：「子茍知之，何以不革？」曰：「如爾所不知何？《春秋》之信史也，其序則齊桓、晉文，其會則主會者為之也，其詞則丘有罪焉耳！」
公如晉，至河乃復。
楚殺其大夫成然。
楚子伐徐。
晉伐鮮虞。
昭公十三年
此弒其君，其言歸何？歸無惡於弒立也。歸無惡於弒立者何？靈王為無道，作乾溪之臺，三年不成，楚公子棄疾脅比而立之。然後令于乾溪之役曰：「比已立矣，後歸者不得復其田里。」眾罷而去之，靈王經而死。楚公子棄疾弒公子比，比已立矣，其稱公子何？其意不當也。其意不當，則曷為加弒焉爾？比之義宜乎效死不立。大夫相殺稱人，此其稱名氏以弒何？言將自是為君也。
公至自會。公不與盟者何？公不見與盟也。公不見與盟，大夫執，何以致會？不恥也。曷為不恥？諸侯遂亂，反陳、蔡，君子不恥不與焉！
蔡侯廬歸于蔡。陳侯吳歸于陳。此皆滅國也，其言歸何？不與諸侯專封也。
公如晉，至河乃復。
吳滅州來。
昭公十四年
昭公十五年
龠入，叔弓卒，去樂卒事。其言去樂卒事何？禮也。君有事于廟，聞大夫之喪，去樂，卒事。大夫聞君之喪，攝主而往。大夫聞大夫之喪，尸事畢而往。
昭公十六年
楚子誘戎曼子，殺之。楚子何以不名？夷狄相誘，君子不疾也。曷為不疾？若不疾，乃疾之也。
季孫隱如如晉。
昭公十七年
孛者何？彗星也。其言于大辰何？在大辰也。大辰者何？大火也。大火為大辰，伐為大辰，北辰亦為大辰。何以書？記異也。
楚人及吳戰于長岸。詐戰不言戰，此其言戰何？敵也。
昭公十八年
何以書？記異也。何異爾？異其同日而俱災也。外異不書，此何以書？為天下記異也。
昭公十九年
己卯，地震。
賊未討，何以書葬？不成于弒也。曷為不成于弒？止進藥而藥殺也。止進藥而藥殺，則曷為加弒焉爾？譏子道之不盡也。其譏子道之不盡奈何？曰：樂正子春之視疾也。復加一飯則脫然愈，復損一飯則脫然愈；復加一衣則脫然愈，復損一衣則脫然愈。止進藥而藥殺，是以君子加弒焉爾，曰「許世子止弒其君買」，是君子之聽止也；「葬許悼公」，是君子之赦止也。赦止者，免止之罪辭也。
昭公二十年
奔未有言自者，此其言自何？畔也。畔則曷為不言其畔？為公子喜時之後諱也。《春秋》為賢者諱。何賢乎公子喜時？讓國也。其讓國奈何？曹伯廬卒于師，則未知公子喜時從與？公子負芻從與？或為主于國？或為主于師？公子喜時見公子負芻之當主也，逡巡而退。賢公子喜時，則曷為為會諱？君子之善善也長，惡惡也短，惡惡止其身，善善及子孫。賢者子孫，故君子為之諱也。
母兄稱兄，兄何以不立？有疾也。何疾爾？惡疾也。
十有一月辛卯，蔡侯廬卒。
昭公二十一年
宋華亥、向甯、華定自陳入于宋南里以畔。宋南里者何？若曰：因諸者然。
公如晉，至河乃復。
昭公二十二年
宋華亥、向甯、華定自宋南里出奔楚。
大搜于昌奸。
葬景王。
王室亂。何言乎王室亂？言不及外也。
劉子、單子以王猛居于皇。其稱王猛何？當國也。
王城者何？西周也。其言入何？篡辭也。
此未逾年之君也，其稱王子猛卒何？不與當也。不與當者，不與當父死子繼、兄死弟及之辭也。
十有二月癸酉朔，日有食之。
昭公二十三年
癸醜，叔鞅卒。
晉人執我行人叔孫舍。
晉人圍郊。郊者何？天子之邑也。曷為不系于周？不與伐天子也。
戊辰，吳敗頓、胡、沈、蔡、陳、許之師于雞父。胡子髡、沈子楹滅，獲陳夏嚙。此偏戰也，曷為以詐戰之辭言之？不與夷狄之主中國也。然則曷為不使中國主之？中國亦新夷狄也。其言滅獲何？別君臣也，君死于位曰滅，生得曰獲，大夫生死皆曰獲。不與夷狄之主中國，則其言獲陳夏嚙何？吳少進也。
天王居于狄泉。此未三年，其稱天王何？著有天子也。
尹氏立王子朝。
何言乎公有疾乃復？殺恥也。
昭公二十四年
叔孫舍至自晉。
丁酉，杞伯郁厘卒。
葬杞平公。
昭公二十五年
有鸛鵒來巢。何以書？記異也。何異爾？非中國之禽也，宜穴又巢也。
季辛，又雩。又雩者何？又雩者非雩也，聚眾以逐季氏也。
齊侯唁公于野井。唁公者何？昭公將弒季氏，告子家駒曰：「季氏為無道，僭於公室久矣，吾欲弒之，何如？」子家駒曰：「諸侯僭於天子，大夫僭於諸侯久矣！」昭公曰：「吾何僭矣哉？」子家駒曰：「設兩觀，乘大路，朱干，玉戚，以舞《大夏》，八佾以舞《大武》，此皆天子之禮也。且夫牛馬維婁，委己者也，而柔焉。季氏得民眾久矣，君無多辱焉！」昭公不從其言，終弒之而敗焉。走之齊，齊侯唁公于野井，曰：「奈何君去魯國之社稷？」昭公曰：「喪人不佞，失守魯國之社稷，執事以羞。」再拜顙，慶子家駒曰：「慶子免君於大難矣。」子家駒曰：「臣不佞，陷君於大難，君不忍加之以鈇锧，賜之以死。」再拜顙。高子執簞食與四脡脯，國子執壺漿，曰：「吾寡君聞君在外，餕饔未就，敢致糗于從者。」昭公曰：「君不忘吾先君，延及喪人，錫之以大禮。」再拜稽首，以衽受。高子曰：「有夫不祥，君無所辱大禮。」昭公蓋祭而不嘗。景公曰：「寡人有不腆先君之服，未之敢服；有不腆先君之器，未之敢用，敢以請。」昭公曰：「喪人不佞，失守魯國之社稷，執事以羞，敢辱大禮？敢辭。」景公曰：「寡人有不腆先君之服，未之敢服；有不腆先君之器，未之敢用，敢固以請。」昭公曰：「以吾宗廟之在魯地，有先君之服，未之能以服；有先君之器，未之能以出，敢固辭。」景公曰：「寡人有不腆先君之服，未之敢服；有不腆先君之器，未之敢用，請以饗乎從者。」昭公曰：「喪人其何稱？」景公曰：「孰君而無稱？」昭公於是噭然而哭，諸大夫皆哭。既哭以人為菑，以幦為席，以鞍為●，以遇禮相見。孔子曰：「其禮與！其辭足觀矣！」
十有一月己亥，宋公佐卒于曲棘。曲棘者何？宋之邑也。諸侯卒其封內不地，此何以地？憂內也。
十有二月，齊侯取運。外取邑不書？此何以書？為公取之也。
昭公二十六年
公至自會，居于運。
成周者何？東周也。其言入何？不嫌也。
尹氏、召伯、毛伯以王子朝奔楚。
昭公二十七年
公至自齊，居于運。
楚殺其大夫郤宛。
邾婁快來奔。邾婁快者何？邾婁之大夫也。邾婁無大夫，此何以書？以近書也。
公如齊，公至自齊，居于運。
昭公二十八年
公如晉，次于乾侯。
昭公二十九年
齊侯使高張來唁公。
公如晉，次于乾侯。
邑不言潰，此其言潰何？郛之也。曷為郛之？君存焉爾。
昭公三十年
三十年春，王正月，公在乾侯。
昭公三十一年
三十有一年春，王正月，公在乾侯。
季孫隱如會晉荀櫟于適歷。
晉侯使荀櫟唁公于乾侯。
文何以無邾婁？通濫也。曷為通濫？賢者子孫宜有地也。賢者孰謂？謂叔術也。何賢乎叔術？讓國也。其讓國奈何？當邾婁顏之時，邾婁女有為魯夫人者，則未知其為武公與？懿公與？孝公幼，顏淫九公子于宮中，因以納賊，則未知其為魯公子與？邾婁公子與？臧氏之母，養公者也。君幼則宜有養者，大夫之妾，士之妻，則未知臧氏之母者曷為者也？養公者必以其子入養。臧氏之母聞有賊，以其子易公，抱公以逃。賊至，湊公寢而弒之。臣有鮑廣父與梁買子者，聞有賊，趨而至。臧氏之母曰：「公不死也，在是，吾以吾子易公矣。」於是負孝公之周訴天子，天子為之誅顏而立叔術，反孝公于魯。顏夫人者，嫗盈女也，國色也，其言曰：「有能為我殺殺顏者，吾為其妻。」叔術為之殺殺顏者，而以為妻，有子焉，謂之盱。夏父者，其所為有於顏者也。盱幼而皆愛之，食必坐二子於其側而食之，有珍怪之食，盱必先取足焉。夏父曰：「以來，人未足而盱有餘。」叔術覺焉，曰：「嘻！此誠爾國也夫！」起而致國于夏父，夏父受而中分之，叔術曰：「不可！」三分之，叔術曰：「不可！」四分之，叔術曰：「不可！」五分之，然後受之。公扈子者，邾婁之父兄也，習乎邾婁之故，其言曰：「惡有言人之國賢若此者乎！」誅顏之時，天子死，叔術起而致國于夏父。當此之時，邾婁人常被兵于周，曰：「何故死吾天子？」通濫則文何以無邾婁？天下未有濫也。天下未有濫，則其言以濫來奔何？叔術者，賢大夫也，絕之則為叔術不欲絕，不絕則世大夫也。大夫之義不得世，故於是推而通之也。
十有二月辛亥朔，日有食之。
昭公三十二年
三十有二年春，王正月，公在乾侯。
取闞。闞者何？邾婁之邑也。曷為不系乎邾婁？諱亟也。
十有二月，己未，公薨于乾侯。
定公元年
定何以無正月？正月者，正即位也。定無正月者，即位後也。即位何以後？昭公在外，得入不得入，未可知也。曷為未可知？在季氏也。定、哀多微辭，主人習其讀而問其傳，則未知己之有罪焉爾。
仲幾之罪何？不哀城也。其言于京師何？伯討也。伯討則其稱人何？貶。曷為貶？不與大王專執也。曷為不與？實與而文不與。文曷為不與？大夫之義，不得專執也。
戊辰，公即位。癸亥公之喪至自乾侯，則曷為以戊辰之日然後即位？正棺於兩楹之間，然後即位。子沈子曰：「定君乎國，然後即位。」即位不日，此何以日？錄乎內也。
立煬宮。煬宮者何？煬公之宮也。立者何？立者不宜立也。立煬宮，非禮也。
何以書？記異也。此災菽也，曷為以異書？異大乎災也。
定公二年
其言雉門及兩觀災何？兩觀微也。然則曷為不言雉門災及兩觀？主災者兩觀也。時災者兩觀，則曷為後言之？不以微及大也。何以書？記災也。
其言新作之何？修大也。修舊不書，此何以書？譏。何譏爾？不務乎公室也。
定公三年
定公四年
許遷于容城。
劉卷卒。劉卷者何？天子之大夫也。外大夫不卒，此何以卒？我主之也。
葬杞悼公。
楚人圍蔡。
晉士鞅、衛孔圄帥師伐鮮虞。
葬劉文公。外大夫不書葬，此何以書葬？錄我主也。
吳何以稱子？夷狄也而憂中國。其憂中國奈何？伍子胥父誅乎楚，挾弓而去楚，以干闔廬。闔廬曰：「士之甚！勇之甚！將為之興師而復讎于楚。」伍子胥復曰：「諸侯不為匹夫興師，且臣聞之：事君猶事父也。虧君之義，復父之讎，臣不為也。」於是止。蔡昭公朝乎楚，有美裘焉，囊瓦求之，昭公不與，為是拘昭公於南郢，數年然後歸之。於其歸焉，用事乎河，曰：「天下諸侯茍有能伐楚者，寡人請為之前列。」楚人聞之怒。為是興師，使囊瓦將而伐蔡。蔡請救于吳，伍子胥復曰：「蔡非有罪也，楚人為無道，君如有憂中國之心，則若時可矣。」於是興師而救蔡。曰：事君猶事父也，此其為可以復讎奈何？曰：父不受誅，子復讎可也；父受誅，子復讎，推刃之道也。復讎不徐害，朋友相衛，而不相迿，古之道也。
楚囊瓦出奔鄭。
庚辰，吳入楚。吳何以不稱子？反夷狄也。其反夷狄奈何？君舍于君室，大夫舍于大夫室，蓋妻楚王之母也。
定公五年
孰歸之？諸侯歸之。曷為不言諸侯歸之？離至不可得而序，故言我也。
於越入吳。於越者何？越者何？於越者，未能以其名通也。越者，能以其名通也。
定公六年
公至自侵鄭。
季孫斯、仲孫忌帥師圍運。此仲孫何忌也，曷為謂之仲孫忌？譏二名。二名，非禮也。
定公七年
齊人執衛行人北宮結，以侵衛。
齊侯、衛侯盟于沙澤。
大雩。
齊國夏帥師伐我西鄙。
定公八年
公至自侵齊。
三月，公至自侵齊。
曹伯露卒。
公會晉師于瓦，公至自瓦。
晉趙鞅帥師侵鄭，遂侵衛。
葬曹靖公。
季孫斯、仲孫何忌帥師侵衛。
從祀先公。從祀者何？順祀也。文公逆祀，去者三人；定公順祀，叛者五人。
盜竊寶玉、大弓。盜者孰謂？謂陽虎也。陽虎者，曷為者也？季氏之宰也。季氏之宰則微者也，惡乎得國寶而竊之？陽虎專季氏，季氏專魯國，陽虎拘季孫，孟氏與叔孫氏迭而食之。睋而鋟其板，曰：「某月某日，將殺我于蒲圃，力能救我則於是。」至乎日若時而出。臨南者，陽虎之出也，御之。於其乘焉，季孫謂臨南曰：「以季氏之世世有子，子可以不免我死乎？」臨南曰：「有力不足，臣何敢不勉。」陽越者，陽虎之從弟也，為右。諸陽之從者，車數十乘，至于孟衢，臨南投策而墜之，陽越下取策，臨南駷馬，而由乎孟氏，陽虎從而射之，矢著于莊門。然而甲起於琴如。弒不成，卻反舍于郊，皆說然息。或曰：「弒千乘之主，而不克舍此，可乎？」陽虎曰：「夫孺子得國而已，如丈夫何？」睋而曰：「彼哉！彼哉！趣駕。」既駕，公斂處父帥師而至，慬然後得免，自是走之晉。寶者何？璋判白，弓繡質，龜青純。
定公九年
得寶玉、大弓。何以書？國寶也，喪之書，得之書。
秦伯卒。
定公十年
公至自頰穀。
晉趙鞅帥師圍衛。
齊人來歸運、讙、龜陰田。齊人曷為來歸運、讙、龜陰田？孔子行乎季孫，三月不違，齊人為是來歸之。
叔孫州仇、仲孫何忌帥師圍郈。
宋樂世心出奔曹。宋公子池出奔陳。
叔孫州仇如齊。
齊公之弟辰暨宋仲佗、石彄出奔陳。
定公十一年
叔還如鄭蒞盟。
定公十二年
叔孫州仇帥師墮郈。
衛公孟彄帥師伐曹。
季孫斯、仲孫何忌帥師墮費。曷為帥師墮郈？帥師墮費？孔子行乎季孫，三月不違，曰：「家不藏甲，邑無百雉之城。」於是帥師墮郈，帥師墮費。雉者何？五板而堵，五堵而雉，百雉而城。
十有一月丙寅朔，日有食之。公至自黃。
十有二月，公圍成，公至自圍成。
定公十三年
大搜于比蒲。
衛公孟彄帥師伐曹。
晉趙鞅歸于晉。此叛也，其言歸何？以地正國也。其以地正國奈何？晉趙鞅取晉陽之甲以逐荀寅與士吉射。荀寅與士吉射者，曷為者也？君側之惡人也。此逐君側之惡人，曷為以叛言之？無君命也。
薛弒其君比。
定公十四年
晉趙陽出奔宋。
吳子光卒。
公會齊侯、衛侯于堅。公至自會。
天王使石尚來歸脤。石尚者何？天子之士也。脤者何？俎實也。腥曰脤，熟曰燔。
衛世子蒯瞆出奔宋。
衛公孟彄出奔鄭。
宋公之弟辰自蕭來奔。
大搜于比蒲。
邾婁子來會公。
城莒父及霄。
定公十五年
鼷鼠食郊牛，牛死，改卜牛。曷為不言其所食？漫也。
曷為以夏五月郊？三卜之運也。
壬申，公薨于高寢。
鄭軒達帥師伐宋。
齊侯、衛侯次于籧篨。
邾婁子來奔喪。其言來奔喪何？奔喪，非禮也。
姒氏者何？哀公之母也。何以不稱夫人？哀未君也。
丁巳，葬我君定公，雨不克葬；戊午，日下昃，乃克葬。辛巳，葬定姒。定姒何以書葬？未逾年之君也，有子則廟，廟則書葬。
哀公元年
楚子、陳侯、隨侯、許男圍蔡。
鼷鼠食郊牛，改卜牛。
哀公二年
癸巳，叔孫州仇、仲孫何忌及邾婁子盟于句繹。
滕子來朝。
晉趙鞅帥師納衛世子蒯瞆于戚。戚者何？衛之邑也。曷為不言入于衛？父有子，子不得有父也。
十有一月，蔡遷于州來。
蔡殺其大夫公子駟。
哀公三年
齊國夏曷為與衛石曼姑帥師圍戚？伯討也。此其為伯討奈何？曼姑受命乎靈公而立輒，以曼姑之義為固，可以距之也。輒者曷為者也？蒯瞆之子也。然則曷為不立蒯瞆而立輒？蒯瞆為無道，靈公逐蒯瞆而立輒。然則輒之義可以立乎？曰：可。其可奈何？不以父命辭王父命，以王父命辭父命，是父之行乎子也；不以家事辭王事，以王事辭家事，是上之行乎下也。
此皆毀廟也，其言災何？復立也。曷為不言其復立？《春秋》見者不復見也。何以不言及？敵也。何以書？記災也。
季孫斯、叔孫州仇帥師城開陽。
宋樂髡帥師伐曹。
蔡人放其大夫公孫獵于吳。
叔孫州仇、仲孫何忌帥師圍邾婁。
哀公四年
弒君賤者窮諸人，此其稱盜以弒何？賤乎賤者也。賤乎賤者孰謂？謂罪人也。
蔡公孫辰出奔吳。
葬秦惠公。
宋人執小邾婁子。
晉人執戎曼子赤歸于楚。赤者何？戎曼子之名也。其言歸于楚何？子北宮子曰：「辟伯晉而京師楚也。」
城西郛。
蒲社者何？亡國之社也。社者封也，其言災何？亡國之社蓋掩之，掩其上而柴其下。蒲社災，何以書？記災也。
葬滕頃公。
哀公五年
晉趙鞅帥師伐衛。
閏不書，此何以書？喪以閏數也。喪曷為以閏數？喪數略也。
哀公六年
晉趙鞅帥師伐鮮虞。
吳伐陳。
叔還會吳于柤。
齊陽生入于齊。
齊陳乞弒其君舍。弒而立者，不以當國之辭言之，此其以當國之辭言之何？為諼也。此其為諼奈何？景公謂陳乞曰：「吾欲立舍，何如？」陳乞曰：「所樂乎為君者，欲立之則立之，不欲立則不立。君如欲立之，則臣請立之。」陽生謂陳乞曰：「吾聞子蓋將不欲立我也。」陳乞曰：「夫千乘之主，將廢正而立不正，必殺正者。吾不立子者，所以生子者也。走矣！」與之玉節而走之。景公死而舍立。陳乞使人迎陽生于諸其家。除景公之喪，諸大夫皆在朝，陳乞曰：「常之母有魚菽之祭，愿諸大夫之化我也。」諸大夫皆曰：「諾。」於是皆之陳乞之家坐。陳乞曰：「吾有所為甲，請以示焉。」諸大夫皆曰：「諾。」於是使力士舉巨囊而至于中溜，諸大夫見之，皆色然而駭，開之則闖然公子陽生也。陳乞曰：「此君也已！」諸大夫不得已皆逡巡北面，再拜稽首而君之爾，自是往弒舍。
宋向巢帥師伐曹。
哀公七年
晉魏曼多帥師侵衛。
入不言伐，此其言伐何？內辭也，若使他人然。邾婁子益何以名？絕。曷為絕之？獲也。曷為不言其獲？內大惡，諱也。
宋人圍曹。
哀公八年
曹伯陽何以名？絕之。曷為絕之？滅也。曷為不言其滅？諱同姓之滅也。何諱乎同姓之滅？力能救之而不救也。
吳伐我。
外取邑不書，此何以書？所以賂齊也。曷為賂齊？為以邾婁子益來也。
歸邾婁子益于邾婁。
齊人歸讙及僤。
哀公九年
宋皇瑗帥師取鄭師于雍丘。其言取之何？易也。其易奈何？詐之也。
哀公十年
公會吳伐齊。
晉趙鞅帥師侵齊。
葬齊悼公。
衛公孟彄自齊歸于衛。
薛伯寅卒。
吳救陳。
哀公十一年
衛世叔齊出奔宋。
哀公十二年
何以書？譏。何譏爾？譏始用田賦也。
孟子者何？昭公之夫人也。其稱孟子何？諱娶同姓，蓋吳女也。
公會吳于橐皋。
宋向巢帥師伐鄭。
何以書？記異也。何異爾？不時也。
哀公十三年
其言取之何？易也。其易奈何？詐反也。
公會晉侯及吳子于黃池。吳何以稱子？吳主會也。吳主會則曷為先言晉侯？不與夷狄之主中國也。其言及吳子何？會兩伯之辭也。不與夷狄之主中國，則曷為以會兩伯之辭言之？重吳也。曷為重吳？吳在是則天下諸侯莫敢不至也。
楚公子申帥師伐陳。
於越入吳。
晉魏多帥師侵衛。此晉魏曼多也，曷為謂之晉魏多？譏二名，二名非禮也。
葬許元公。
孛者何？彗星也。其言于東方何？見于旦也。何以書？記異也。
盜殺陳夏彄夫。
十有二月，螽。
哀公十四年
何以書？記異也。何異爾？非中國之獸也。然則孰狩之？薪采者也。薪采者則微者也，曷為以狩言之？大之也。曷為大之？為獲麟大之也。曷為獲麟大之？麟者仁獸也。有王者則至，無王者則不至。有以告者曰：「有麇而角者。」孔子曰：「孰為來哉！孰為來哉！」反袂拭面，涕沾袍。顏淵死，子曰：「噫！天喪予。」子路死，子曰：「噫！天祝予。」西狩獲麟，孔子曰：「吾道窮矣！」《春秋》何以始乎隱？祖之所逮聞也。所見異辭，所聞異辭，所傳聞異辭。何以終乎哀十四年？曰：備矣！君子曷為為《春秋》？撥亂世，反諸正，莫近諸《春秋》。則未知其為是與？其諸君子樂道堯舜之道與？末不亦樂乎堯舜之知君子也？制《春秋》之義以俟後聖，以君子之為，亦有樂乎此也。
